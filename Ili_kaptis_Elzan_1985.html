<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="eo" xml:lang="eo">
<head>
<meta http-equiv="Content-Type" content="text/html; charset=UTF-8"/>
<title>Ili kaptis Elzan! (1985)</title>
<style type="text/css">
h1 { text-align: center; }
.tit { text-align: center; }
h2 { text-align: center; }
.steletoj { margin: 1ex; text-align: center; text-indent: 0; }
.piednoto { text-indent: 0; font-size: small; }
</style>
</head>
<body>

<!-- paĝo 1 -->

<h1>ILI KAPTIS ELZAN!</h1>

<!-- paĝo 2 -->

<p>FONTO-SERIO<br/>
N-ro 9</p>

<p>Sub la gvidado de<br/>
William AULD</p>

<p>Frontpaĝon ilustris Geneviève Piron.</p>

<p>© Kopirajto ĉe la aŭtoro kaj eldonisto</p>

<p>Kompostita kaj presita de la eldonejo</p>

<p>FONTO<br/>
Gersi Alfredo Bays<br/>
Caixa Postal 49<br/>
BR-89800 CHAPECÓ-SC<br/>
Brazilo (Brasil)</p>

<!-- paĝo 3 -->

<div class="tit">

<p>JOHÁN VALANO</p>

<p><i>ILI KAPTIS ELZAN!</i></p>
<p>(Romano en facila esperanto)</p>

<p>1985</p>

<p>Fonto</p>
<p>CHAPECÓ-SC (BRAZILO)</p>

</div>

<!-- paĝo 4 -->

<!-- paĝo 5 -->

<p><i>Al Piĝi,<br/>
kun humila danko,<br/>
J. V.</i></p>

<!-- paĝo 6 -->

<!-- paĝo 7 -->

<h2>1</h2>

<p>“La polico kaptis Paŭlon kaj Sofian,” la viro diris en
la telefonon.</p>

<p>“Kion?” sonis responde la malproksima voĉo, nekred<!--
-->eme.</p>

<p>“La polico kaptis Paŭlon kaj Sofian,” la viro ripetis. “La
kunveno antaŭvidita por morgaŭ vespere ne povos okazi. Sci<!--
-->igu al Karlo, li scios, al kiu transdoni la informon.”</p>

<p>“Diable! Mi tion faros tuj. Kion pli?”</p>

<p>“Nenion. Atendu, ĝis mi rekontaktos vin. Ĝis!”</p>

<p>“Ĝis!”</p>

<p>La viro eliris el la trinkejo, kie li telefonis, kaj malaperis
en la nokton. Alta fortulo, kies vestoj aŭ agmaniero neniel
konigis liajn policajn funkciojn, diskrete ekpaŝis malantaŭ
li. Li ridetis. Li sentis, ke vere komenciĝas la fino de tiu
Movado por Vera Eŭropo, kiu respondecis pri tiom da
mortoj, ekde la unua bombo en la flughaveno ĝis la hieraŭa
ĉe la sinagogo de strato Kaloĉaja.</p>

<p>Bedaŭrinde nur, ke li ne povis scii, al kiu la sekvata
viro ĵus telefonis.</p>

<!-- paĝo 8 -->

<h2>2</h2>

<p>“La problemo pri vi, Adriano, estas, ke vi neniam
edziĝis.”</p>

<p>Adriano Pipelbom malkontentis. Ekde kiam lia fratino
Galina elparolis tiujn vortojn la antaŭan vesperon, ili turniĝis
kaj turniĝis en lia kapo, kvazaŭ decidinte ne lasi al li minut<!--
-->eton da paco.</p>

<p>Kial do la diroj de lia fratino tiel forte efikis al li? Li
estis 50-jara nun, li estis riĉa, li alte taksis la potencon, kiun
mono havigas. Kial do li, Adriano Pipelbom, unu el la plej
sukcesaj industriistoj en la lando, lasis sian 58-jaran fratinon
paroli al li, kvazaŭ al knabeto? De kie venis la nekredebla
aŭtoritato, kiun Galina havis super li?</p>

<p>Malbonhumore li veturis nun direkte al la hospitalo, kaj
la silento de lia ŝoforo ne helpis lin gajiĝi.</p>

<p>“La problemo pri vi, Adriano, estas, ke vi neniam
edziĝis.”</p>

<p>Li eligis profundan elspiron.</p>

<p>Povus ŝajni strange, ke la fama Pipelbom, mastro de
granda industrio, unu el la plej riĉaj kaj potencaj homoj en
la mondo, ĝenerale sentis sin antaŭ virinoj kiel infaneto, al<!--
-->menaŭ se temis pri io pli intima ol diskutoj rilataj al la
ekonomia aŭ politika situacio. Sed tiel estis.</p>

<p>Personaj rilatoj kun virino estis por li timigaj. Li ĉiam
diris al si, ke li estas unu el tiuj homoj, kiuj spertas nur
unufoje en la vivo veran paran amon. Tian amon li spertis,
<!-- paĝo 9 -->
kiam li estis dekkvin-jara. Sed la knabino, kiu estis la trezora
objekto de liaj amaj sentoj, forlasis lin, edziniĝis, kaj malape<!--
-->ris el lia vivo. Eble li neniam resaniĝis de la sufero, kiun ŝi
tiel kaŭzis. Eble pro tio li neniam plu intimiĝis kun virino.</p>

<p>Kaj nun, lia fratino Galina revekis en li malnovajn
dezirojn, kiujn li imagis mortintaj. Ĉu ne estas stulte malhavi
dum la tuta vivo la dolĉan proksimecon de amema belulino?
Ĉu eblus, ke dum tiuj longaj jaroj da soleco, li fakte – sed
senkonscie – deziris ion alian?</p>

<p>“Ludoviko, ĉu viaopinie mi devus edziĝi?” li demandis
la ŝoforon.</p>

<p>Ĉe alia veturigisto tia demando eble estigus salteton
de ekmiro, sed ne ĉe Ludoviko. La ŝoforo de s-ro Pipelbom
sekvis sian vivvojon simile al la Rolls-Royce, kiun li nun
irigis: trankvile, facile, digne, kvazaŭ malhelpoj kaj ĝenoj
ne povus ekzisti.</p>

<p>Kun eta-eta rideto li respondis:</p>

<p>“Estus ekster mia rolo doni al vi konsilojn, sinjoro.”</p>

<p>“Jes, jes. Kompreneble. Mi devus scii, ke vi trovos belan
vortigon por digne elturni vin el la demando. Sed diru al mi,
kion vi opinius, se mi informus vin, ke jen mi baldaŭ edz<!--
-->iĝos?”</p>

<p>“Se vi permesas al mi respondi sincere, sinjoro, mi
dirus, ke mia reago dependus de la sinjorino, kiu havus la
feliĉon kunigi sian vivon al la via.”</p>

<p>Dum longa minuto, Pipelbom restis silenta.</p>

<p>“Mia fratino Galina ŝatus, ke mi edziĝu,” li diris.</p>

<p>Ludoviko plu ŝoforis senvorte.</p>

<p>“Ĉu vi aŭdis min? Kion vi opinias pri la ideo de Ga<!--
-->lina?”</p>

<p>“Ne estas mia rolo priparoli la anojn de via familio,
sinjoro, sed tamen, ĉar vi esprimis la deziron koni mian
penson, mi vortigos ĝin jene: la vivo montris, ke s-ino Ga<!--
[paĝo 10]
-->lina ĝenerale estas prava en siaj decidoj. Ŝi estas nepre fidinda
persono.”</p>

<p>“Ĝuste. Ŝi ĉiam estas prava. Tial mi ne mirus, se ankaŭ
ĉi-foje ŝi pravus. Mi pli kaj pli sentas, ke mi devos alkutimiĝi
al la ideo, ke edzino mankas al mi. Mi devos fari la necesajn
aranĝojn por ripari tiun mankon. Vi havas edzinon, ĉu ne,
Ludoviko?”</p>

<p>“Jes, sinjoro.”</p>

<p>“Ĉu ŝi igis vin feliĉa?”</p>

<p>“Mi feliĉas, sinjoro, sed mi ne dirus, ke ŝi igis min feliĉa.
Estus pli ĝuste diri, ke mi igis min feliĉa kun ŝi, kaj ŝi igis
sin feliĉa kun mi. Ni estas tre bonŝancaj.”</p>

<p>“Vi igis vin feliĉa kun ŝi kaj ŝi kun vi! Diable! Malsimpla
diraĵo, sed pensiga. Mi ŝatas ĝin. Mi estas homo, kiu faras
ĉion mem – memfarita homo, kiel oni diras – kaj ne plaĉis
al mi la ideo, ke mia feliĉo dependu de iu alia, sed se tiel
estas... Nu, nu, nu, Ludoviko, via filozofio agas problem-<!--
-->solve. Estas decidite: mi edziĝos.”</p>

<p class="steletoj">* * *</p>

<p>Al Adriano Pipelbom hospitaloj tre malplaĉis. Estis
tro da koridoroj, tro da pordoj, tro da iroj kaj venoj kun
vestoj tro blankaj. Kaj lia nazo preferus senti ion alian ol
tiun kuracilan odoron.</p>

<p>Li do ege bedaŭris sian nunan situacion: li bezonis
informojn, kiujn nur Johano, lia sekretario, povis doni; li
bezonis ilin tuj, tiel ke poŝto ne uzeblus: kaj ili estis tiel
sekretaj, ke uzi telefonon estus preni sur sin konsiderindan
riskon.</p>

<p>Kompatinda Pipelbom! Li aĉigis sian humoron vizite
al hospitalo, por ke la informiĝo ĉe juna Johano restu plene
<!-- paĝo 11 -->
sekreta, sed kiom ajn li provis mallaŭti, ĉiuj iliaj vortoj
aŭdeblis en la apuda ĉambro, kiu servis kiel ejo por kurac<!--
-->iloj. Tiun kuracilejon oni ja faris antaŭ kelkaj monatoj uzante
por ĝi parton de la ĉambro, en kiu Johano nun kuŝis, kaj
la muro estis aparte maldika. Kaj ĉar, hazarde, Johano estis
nun sola en tiu tri-lita ĉambro, la industriisto opiniis, ke li
eĉ ne bezonas flustri.</p>

<p>Lucia, la flegistino, kiu troviĝis en la kuracilejo, tute
ne aŭskultis la industriajn sekretojn de s-ro Pipelbom, por
ŝi sen-interesajn. Sed kelkaj vortoj de la riĉulo igis ŝin subite
streĉi la atenton.</p>

<p>“Jes, Belpar,” li diris, “Belpar estas la plej bona.”</p>

<p>Sekvis kelkaj vortoj de la sekretario, kiujn Lucia ne
sukcesis kompreni.</p>

<p>“Mi ne dubas,” daŭrigis la industriisto, “ke vi plenumos
tiun taskon plej kontentige, kiel kutime. Sed, mi petas vin,
estu plejplej diskreta. Mi ne povas allasi, ke oni sciu, ke la
fama Adriano Pipelbom deziras edziĝi, kaj uzas tiucele la
servojn de la fama edziĝ-agentejo Belpar.”</p>

<p>Lucian la ama vivo de famuloj ĉiam interesis. Kiam ŝi,
tuj poste, faris injekton al Nikolao Barinjo, la juna ĥemiisto
en ĉambro 364, por kiu ŝia koro pli kaj pli ame batis, ŝi ne
povis subpremi la emon ĉion rakonti al li:</p>

<p>“Imagu! S-ro Pipelbom, la fama riĉulo, deziras edziĝi!
Li venis viziti sian sekretarion, kaj mi, tute nevole, hazarde
aŭdis ilin interparoli. Li donis al sia sekretario la taskon
prezenti lian edziĝdeziron al agentejo Belpar!”</p>

<p>“Pipelbom, ĉu vere? Mi konas tiun ulon. Parte dank'al
mi li riĉiĝis. Mi ne agis saĝe, kaj perdis pro li belegan okazon
riĉiĝi mem. Nu, nu, tiel iras la vivo. Interese, ke tia homo, kiu
sukcesis sur ĉiuj kampoj, ne kapablas trovi mem edzinon, kaj
devas tion fari pere de agentejo!”</p>

<p>“Ne al vi tio okazus, ĉu?” Lucia diris kun rideto.</p>

<!-- paĝo 12 -->

<p>“Ne,” li simple respondis, kun tono tro serioza.</p>

<p>Ŝi rigardis lin, atendante ion plian, sed Nikolao fermis
la okulojn.</p>

<p>“Mi sentas min laca,” li diris.</p>

<p>Ŝi direktis al li amoplenajn okulojn kaj diskrete paŝis
for. En la koridoro ŝi renkontis sesdek-jarecan virinon, kiu
sendube venis hospitalen por viziti konaton. Ke estis Galina,
la fratino de la fama Pipelbom, ŝi tute ne povis scii. Nek
kion ŝi tie faris.</p>

<!-- paĝo 13 -->

<h2>3</h2>

<p>Je dek kvin kilometroj for de la hospitalo, kie disvolviĝis
la okazaĵoj ĵus priskribitaj, elstaras belega, malnova kastelo.
Ĝi sidas sur altaĵo, kun admirinda vido al la rivero, kaj ĝiaj
dikaj ŝtonmuroj aspektas kapablaj sukcese kontraŭstari ĉiujn
alsaltojn de la tempo kaj de homoj militemaj. Al la vojaĝan<!--
-->toj, kiuj rigardas ĝin de la vojo laŭrivera, same kiel al la lokaj
familioj, kiuj konas ĝin de jarcentoj, ĝi elvokas nur forton
kaj riĉecon: ĝi staras tie kiel deklaro de firmeco.</p>

<p>Ve! La vero estas tute alia, kaj precize tion ĵus klarigis
la grafino de-Montokalva al sia ‘ĉefservisto’, kiel ŝi nomas
la viron, kiu servas ŝin, kvankam li ĉefas super neniu, se
escepti, eble, la propran edzinon.</p>

<p>“Jes, Cipriano,” ŝi diris malĝoje, “tiel statas la aferoj. Mi
ne kaŝis al vi la veron, kiel ajn malĝojiga ĝi estas. Mi ne povos
resti ĉi tie. Mi devos forlasi ĉi tiun belegan domon, ĉi tiun
lokon plaĉoplenan, kaj trovi ion ie, kie mia nun malmulta
mono ebligos al mi plu vivi. Kredu, ke mi bedaŭros ĝin, kaj
vin, Cipriano, kaj ankaŭ vian karan familion...”</p>

<p>“Forlasi!” flustris Cipriano, kaj lia esprimo montris, ke
sub tiu sola vorto kaŝiĝis la perditeco de homo, kies vivo ĵus
tute disrompiĝis.</p>

<p>Per granda volstreĉo li sukcesis peti precizigon:</p>

<p>“Se via grafina moŝto permesos, ĉu mi povas demandi,
kiom da tempo – laŭ tio, kion eblas antaŭvidi – la grafinaj
monrimedoj eltenos? Kiom da tempo, laŭ via opinio, sinjor<!--
-->ino grafino, mia edzino kaj mi povos resti ĉi tie, je via servo?”</p>

<!-- paĝo 14 -->

<p>“Nu, ni eltenos tute certe, ĝis venos la papo, ĉu ne? Mi
jam petis monhelpon de la aŭtoritatoj tiurilate. Se ili volas, ke
la papo, dum sia vojaĝo nialanda, vizitu ĉi tiun lokon kaj
povu propramane tuŝi la zonon de Sankta Gaspardeto, kiun
antaŭ jarcentoj ricevis la prapatroj de mia karmemora edzo,
ili certe konsentos havigi al mi monhelpon, por ke la kastelo
iĝu dign-aspekta. Sed post tio..., post tio, mia kara Cipriano,
mi dubas, ĉu ni plu eltenos pli ol tri monatojn.”</p>

<p>Cipriano estis alta viro, kaj lia korpa aspekto, kun la
elstara ventro kaj la ĉiam paca vizaĝo, ĝenerale naskis en
rigardanto nur la specon de respekto, kiun oni kutime sentas
al fortaj trankviluloj. Cipriano iel estis kiel la kastelo, kie
li servis: nemovebla, nerompebla, ricevinta de la naturo la
havindan povon superforti ĉiujn kaj ĉion. Almenaŭ ŝajne.</p>

<p>Rigardante lin nun, la grafino de-Montokalva, unuafoje
en sia vivo, vidis en li homon kompatindan, kiu subite mal<!--
-->juniĝis kaj perdis la povon rebati al novaĵo, kiu unubate
disfaligis lin.</p>

<p>“Se estas nenio plu je via servo, via grafina moŝto, mi...”</p>

<p>“Nenio plu, Cipriano, vi povas foriri. Mi...” Ŝi inter<!--
-->rompis sin, rigardante lin rekte en la okulojn.</p>

<p>“Mi petas vian pardonon,” ŝi fine diris, mallaŭte.</p>

<p>“Via grafina moŝto!”</p>

<p>“Ne! Mi petas, ne kontraŭdiru. Prizorgi vin estis mia
devo, ĉu ne? Mi bedaŭras, ke mi ne sukcesis. Tiaj estas la
tempoj, Cipriano. Ni povas nur akcepti ilin tiaj, kiaj ili estas.
Ni provu trovi en ni kuraĝon, ni ĝin bezonos. Espereble ni
havas da ĝi sufiĉe, ankoraŭ, je nia aĝo.”</p>

<p>“Jes, via grafina moŝto. Bonan vesperon, via grafina
moŝto.”</p>

<p>Kaj, provante elmontri kiel eble malplej sian batitecon,
Cipriano eliris kun movoj iom necertaj, jes ja, sed tamen
digne.</p>

<!-- paĝo 15 -->

<p class="steletoj">* * *</p>

<p>Ĉe la enirejo de la grafina bieno, tute proksime al la
kastelo, staras samaĝa ŝtona domo. En ĝi estis aranĝita plaĉa
apartamento, kie loĝis Cipriano, lia edzino Elvira kaj – de
tempo al tempo, jen longe, jen mallonge – ilia filino Elza.</p>

<p>En la sidĉambro kun malnovaj, brile puraj mebloj, kie
la servista paro nun troviĝis, la atmosfero estis peza.</p>

<p>“La vivo estis agrabla ĉi tie,” Elvira diris.</p>

<p>“Agrabla,” eĥis Cipriano.</p>

<p>“La grafino estas iom stranga, kelkfoje, sed al ŝiaj
strangaĵoj ni kutimiĝis,” ŝi daŭrigis.</p>

<p>“Ni kutimiĝis,” sonis eĥe la edza voĉo.</p>

<p>“La kastelo estas granda, sed ŝi vivas nur en eta parto
de ĝi, kaj ne zorgas, ĉu la resto estas pura aŭ ne.”</p>

<p>“Ne zorgas.”</p>

<p>“Mi ne adaptiĝos al alia mastrino. Aŭ mastro.”</p>

<p>“Ne. Ni ne adaptiĝos.”</p>

<p>Elvira prenis paperan poŝtukon, brue nazpurigis en
ĝin, kaj ploris. Ŝi estis same dika kiel la edzo, sed pli malalta;
vidiĝis, ke ŝia ronda, ruĝeca vizaĝo pli kutimas ridi ol esprimi
malfeliĉon.</p>

<p>Malfermiĝis la pordo, kaj knabino eble 21-jara envenis
ridetante.</p>

<p>“Bonan...! Ej! Kio okazas al vi? Vi aspektas, kvazaŭ
la tero ĵus rompiĝis sub viaj piedoj...”</p>

<p>“Ĝi rompiĝis,” eĥis Cipriano, kvazaŭ ne plu kapabla
pensi. Ŝajnis, ke li eĉ ne rekonas la propran filinon.</p>

<p>Lia edzino klarigis la teruran situacion. Je ilia aĝo, en
<!-- paĝo 16 -->
la nuna ekonomia situacio, retrovi laboron ne estos facile.
Sed eĉ se ili retrovus, la simpla fakto devi forlasi ĉi tiun
lokon, al kiu ilin ligis tiom da jaroj da ĉeesto, da laboro, da
travivaĵoj, rompis al ili la koron ĝis apenaŭ elportebla sufero.</p>

<p>Ankaŭ la juna vizaĝo de Elza mallumiĝis. Ŝi laboris en
la urbo, tute sendepende, kiel kudristino, kaj ŝi sukcesis
aranĝi sian vivon tre kontentige, kun sufiĉe da libereco. Ŝi
tute ne bezonis monan helpon de la gepatroj, sed ŝi amis
ilin, tre ŝatis ilin viziti neatendite, kiel hodiaŭ, kaj, cetere,
same subite foriri. Ilia malfeliĉo efikis al ŝi korŝire.</p>

<p>“Kaj mi venis ĉi tien por rakonti ion ridigan...” ŝi diris,
eligante profundan ĝemspiron.</p>

<p>“Rakontu do,” ameme diris la patrino. “Eble tio helpos
nin pensi pri io alia.”</p>

<p>“Temas pri io, kion mi trovis interesa, rakontinda al
vi. Mi ĵus vizitis Nikolaon en la hospitalo, kaj li diris al mi, ke,
laŭ interparolo nevole aŭdita de flegistino, s-ro Pipelbom
serĉas edzinon pere de agentejo Belpar!”</p>

<p>“Serĉas edzinon, ĉu?” Ŝajnis, ke subite Cipriano vekiĝis
el sia senpensa stato. “Eble tie kuŝas nia solvo.”</p>

<p>“Solvo?”, “Kion vi volas diri?” samtempe parolis la
du virinoj.</p>

<p>“Eble mi ne estas realisma. Mi pensis, ke se ni sukcesus
aranĝi – per tiu agentejo – ke Elza edziniĝu al li, ni ne plu
havus problemojn. Li estas tiel riĉa, ke li eĉ ne scias, en kiom
da bankoj kuŝas lia mono, kaj...”</p>

<p>“Ĉiaokaze, eĉ se li petos min, mi ne edziniĝos al tiu
maljunulo,” la filino interrompis, decideme.</p>

<p>“Li ne estas maljuna. Mi dubas, ĉu li aĝas pli ol 50 ja<!--
-->rojn,” rebatis la patro.</p>

<p>“Eĉ se li aĝus nur dudek kaj estus pli bela ol... ol...
ol..., nu, tre bela, mi malkonsentus. Mi amas Nikolaon, kaj
kunvivos kun neniu alia.”</p>

<!-- paĝo 17 -->

<p>“Via ĥemiisto estas bona knabo, sed ne temas pri amo
nun, nur pri maniero helpi al la kompatindaj gepatroj.”</p>

<p>“Ĉu vi perdis la saĝon, Cipriano?” la edzino intervenis.
“Pripensu momenteton. Vi neniam elportus, ke via filino
malfeliĉas la tutan vivon nur por nia komforto. Ŝajnas, ke
la grafina informo batis al vi la kapon kaj vin stultigis.”</p>

<p>Ĉiuj tri restis dum longa minuto silentaj.</p>

<p>“Kaj tamen eble estas solvo,” diris Elza tre malrapide,
apartigante ĉiun vorton. La gepatroj rigardis ŝin. Ŝia vizaĝo
estis luma denove, kiel kutime ĉe tiu ĝenerale gaja knabino.</p>

<p>“Solvo, ĉu vere?”</p>

<p>“Jes. Se li edziĝus al la grafino...”</p>

<p>Ŝi fermis la okulojn. Kvazaŭ reve ŝi memoris la inter<!--
-->parolon, kiun ŝi havis kun Galina, la fratino de Adriano
Pipelbom, kiam ili renkontiĝis en la hospitalo. El la mal<!--
-->multaj paroloj, kiujn ili tiuokaze interŝanĝis, naskiĝis bela
revo. Sed ĉu ĝi povos realiĝi? La gepatroj silente, sindemande,
plu rigardis ŝin.</p>

<p class="steletoj">* * *</p>

<p>‘Bela’, pensis Cipriano rigardante la junulinon, kiu staris
trans la skribotablo, ‘sed laŭ tute alia maniero ol mia Elza’.</p>

<p>Li pravis. Elza havis iom angulecan vizaĝon, tre nigrajn
harojn, kaj haŭton bruniĝeman, dum ĉi tiu estis blonda kun
ronda, roza vizaĝo. Elza havis longajn krurojn, kaj longan
nazon. Ĉi tiu estis ne pli ol mez-alta, kaj ŝia nazeto direktiĝis
ĉielen.</p>

<p>Cipriano hezitis. Ĉu estis saĝe peti tiel junan personon
preni sur sin la delikatan taskon, por kiu li venis?</p>

<p>“Kiel mi povas servi vin?” ŝi diris per muzika voĉo.</p>

<!-- paĝo 18 -->

<p>Lia dubemo tiel klare legiĝis sur lia vizaĝo, ke ŝi ekridis.</p>

<p>“Vi ne fidas min, ĉu? Vi trovas min tro juna por direkti
edziĝ-agentejon, tute certe. Permesu, ke mi prezentu min. Mi
nomiĝas Diana Belpar. Foje amiko diris al mi: ‘Via familia
nomo sonas kiel nomo de edziĝ-agentejo’. Mi pensis: ĉu tio
ne estus signo de l' destino? Mi provu. Nu, mi provis kaj
sukcesis. Belpar estas nun la edziĝ-agentejo plej bonfama en
la urbo, ĉu ne? Eble ĝuste ĉar mi estas juna, mi aliris la
demandon laŭ nova vojo, kun modernaj principoj. Nu, diru
al mi, sinjoro, kiel vi nomiĝas, kaj kia estus por vi la ideala
vivkunulino.”</p>

<p>“Ne mi deziras edziĝi, s-ino Belpar. Mi persone jam
havas edzinon, ne idealan, sed tute bonan por viro, kiu ne
povus esti ideala edzo. Ne. Mi ne venas por mi. Kaj ĝuste
tial mia tasko estas tre delikata.”</p>

<p>“Pri kio do temas?”</p>

<p>“La afero devas resti absolute sekreta. Se iu ajn ek<!--
-->scius... Estus katastrofo.”</p>

<p>“Kompreneble, kompreneble. Sed vi povas fidi min. Mia
agentejo estas bonfama ankaŭ pro tio, ke nenio ĉi tie dirita
diskoniĝas ekstere.”</p>

<p>“Nu, mi ne scias, sed tamen, mi prenos sur min la
riskon. Mia mastrino, kiu deziras edziniĝi, estas la grafino
de-Montokalva.”</p>

<p>Se Diana Belpar sentis miron, ŝi ĝin bonege kaŝis. Mov<!--
-->iĝis eĉ ne muskoleto de ŝia vizaĝo. Kun la sinteno de bona
oficistino, ŝi simple notis la nomon.</p>

<p>“Ŝia grafina moŝto estas treege riĉa,” malhonestis Cipri<!--
-->ano, “kaj ŝi nature timas, ke neseriozuloj provos edziĝe kapti
ŝian monon. Tial speciale gravas sekreteco. Kaj tial ŝi konside<!--
-->ros nur proponojn de viroj vere riĉaj, ĉar nur tio garantios, ke
ne la mono ilin altiras al ŝi.”</p>

<p>“Evidente. Kiom aĝa estas la grafino?”</p>

<!-- paĝo 19 -->

<p>“Kvardek-naŭ-jara. Ŝi havas la kastelon, kiun vi certe
konas, en belega loko, kaj unu el ŝiaj kondiĉoj estas, ke la
edzo konsentu vivi tie kun ŝi.”</p>

<p>“Ĉu ŝi jam edziniĝis antaŭe?”</p>

<p>“Jes, dufoje. La unua edzo forlasis ŝin, la dua mortis.”</p>

<p>“Kian specon de viro ŝi preferus renkonti?”</p>

<p>“Kiel mi diris, la unua kondiĉo estas, ke li estu riĉa. Sed
ŝi deziras krome viron laboreman, kuraĝan, pli malpli sam<!--
-->aĝan, viron, kiu sukcesis en sia profesio kaj tiel fakte
elmontris sian valoron. Industriiston, ekzemple...”</p>

<p>“Jes, mi vidas.”</p>

<p>“Sed estas aspekto tre delikata en ŝia decido, kaj sekve
en mia tasko. Mi ne dubas, ke vi komprenos ŝian deziron: la
alia persono devas ne scii, ke ŝi turnis sin al edziĝ-agentejo. Se
diri la veron, ŝi tute ne ŝatas la ideon uzi viajn servojn. Ŝi
tion akceptis nur, ĉar ŝi ne kredas je la ebleco solvi sian
problemon alimaniere, sed la ideo tre malplaĉas al ŝi. Ŝi
hontas.”</p>

<p>“Nu, jes, mi povas tion kompreni, sed... Kion mi povas
fari? Mia rolo estas konigi unu al la alia personojn, kiuj aperas
kapablaj ekami sin reciproke. Se mi ne povas sciigis al ŝi la
nomon de eblaj vivkunuloj, kion mi povos fari?”</p>

<p>“Ĉu vi ne povus komuniki ilian nomon al mi? Ŝia
grafina moŝto petis min peri plej diskrete. Mi konas ŝin tre
bone, kaj ŝi havas plenan fidon al mi. Mi povus viziti la
koncernajn personojn, vidi mem, ĉu ili taŭgos... Ne estas
ia ajn risko por vi: geedziĝo ne okazas, se unu el la kon<!--
-->cernatoj ne diras ‘jes’, kaj je sia aĝo, ŝia grafina moŝto scias,
kion ŝi faras.”</p>

<p>Diana rigardis Ciprianon tre longe. Sed la ideo, ke li
parolas malvere, kaj ke la grafino nenion scias pri la afero, ne
venis en ŝian kapon.</p>

<p>“Bone,” ŝi fine diris. “Se iu prezentiĝos, kiu respondas
al la deziroj de via grafino, mi ekrilatos kun vi.”</p>

<!-- paĝo 20 -->

<h2>4</h2>

<p>La ĉielo bluis, la birdoj kantis, la aero varmetis agrable:
ŝajnis, ke la tuta naturo decidis montri sin plej gaja por
bonvenigi Johanon, la sekretarion de s-ro Pipelbom, kiam, la
sekvantan matenon, li eliris el la hospitalo. Ankoraŭ iom
pala, li ĝojis senti sin denove sana.</p>

<p>Li konis sian mastron, li sciis, ke kiam tiu ion decidis, li
ne ŝanĝas sian ideon, sed efektivigas ĉion necesan por trafi
la celon, kiun li difinis al si.</p>

<p>Tamen, ĉi-foje, Johano duone atendis, ke s-ro Pipelbom
ne restos firma ĉe sia decido serĉi edzinon pere de agentejo.
Verdire, li ne estis tute certa, ke la vizito de lia mastro okazis
reale. Ĉu ne lia malsaneca stato lin igis imagi ĝin? Mire do
li aŭdis la riĉulon tuj informiĝi, ĉu li jam faris la necesajn
aranĝojn.</p>

<p>“Sinjoro, mi ĵus eliris el la hospitalo, kaj al la oficejo
tuj venis. Mi ne havis tempon. Ĉu vere vi deziras, ke...?”</p>

<p>“Kompreneble. Vi aŭdis min, ĉu ne?, kiam mi vizitis
vin en tiu terura loko. Vi jam perdis tempon venante oficejen.
Iru tuj!”</p>

<p>Johano rapidis for, sed – ĉar li estis singarda – antaŭe
petis s-ron Pipelbom subskribi paperon, en kiu estis dirite, ke
Johano reprezentas la konatan industriiston en ties edzin-<!--
-->serĉado. Ne taŭgus, ke la homoj en la agentejo malfidu lin.
Plena je memfido, kaj scivolema, li eniris en ties oficejon.</p>

<!-- paĝo 21 -->

<p>“Ĉu tiaj estaĵoj envere ekzistas?” demandis al si Diana
Belpar, admirante la belulon, kiu ĵus envenis.</p>

<p>Johano ja estis alta junulo, brunhara, blu-okula, kun
kortuŝa vizaĝo kaj rideto kapabla igi iun ajn knabinon sekvi
lin ĝis la mezo de Saharo. Krome, io tre simpla en lia sinteno
tuj sentigis, ke li ne rigardas sin supera al la homoj, kiuj ne
havas la feliĉon esti same bele kunmetitaj. Kaj tiu simpleco
igis lin eĉ pli altira.</p>

<p>“Ĉu tiaj estaĵoj ekzistas envere?” li pensis sammomente.
Li antaŭe opiniis, ke tia beleco ekzistas nur en filmoj. Lia
koro batis forte. Li sentis, ke jam li komencas enamiĝi al ŝi.</p>

<p>“Mi ne venas propranome,” li ekparolis, apenaŭ elport<!--
-->ante la kortuŝan povon de tiuj mirindaj okuloj. (Li sentis
timete, ke li preskaŭ povus ruĝiĝi, maloftega okazaĵo ĉe li).</p>

<p>“Je kies nomo vi do venas?” muzikvoĉis la kisinda buŝo.</p>

<p>“Jen,” Johano respondis, kaj li transdonis la rajtigilon
subskribitan de s-ro Pipelbom. Diana Belpar ĝin legis atente.</p>

<p>“Mi estas la sekretario de s-ro Pipelbom,” la junulo diris,
tuj kiam ŝi finis la legadon, “kaj li petis min veni ĉi tien por
prezenti lian deziron. Ĉar li estas tre vaste konata homo, mi
opiniis, ke estus saĝe peti de li ion skribitan. Sen ĝi, vi eble
imagus, ke temas pri ŝerco!”</p>

<p>“Efektive,” Diana respondis.</p>

<p>Tiu dokumento senpezigis ŝin. Male al Cipriano, kiu
disradiis seriozecon per la tuta estmaniero, ĉi tiu agrabla
junulo povus esti, ekzemple, studento fi-ŝercema.</p>

<p>“Kio precize estas lia deziro?” ŝi demandis.</p>

<p>“Li estas kvindekjara, tre riĉa. Li tiris neimageblan
riĉon el diversaj produktoj, el kiuj unu el la plej novaj estas
tabako sentabaka, pri kiu vi certe aŭdis, ĉu ne?”</p>

<p>“Jes. Tiu produkto ebligas al homoj fumi kun la sama
plezuro, kvazaŭ estus tabako, sed sen ties malbonaj efikoj
al la sano.”</p>

<!-- paĝo 22 -->

<p>“Ĝuste. Nu, li estas tre riĉa, kaj nun volas edziĝi. Sed
li ne deziras junulinon, kiu akceptus lin por la mono. Li
esperas trovi pli malpli kvindekjaran virinon, sufiĉe mon<!--
-->havan, kapablan paroli interese pri plej malsamaj temoj,
bonfartan, ŝatantan bone manĝi kaj trinki, kaj ankaŭ vojaĝi.
Vi vidas. Li tute ne zorgas pri tio, ĉu ŝi estas bela aŭ ne. Li
bezonas kunulinon, kun kiu li povu vojaĝi kaj diskuti pri
ĉio.”</p>

<p>“Dankon, sinjoro. Vi donas al mi sufiĉe precizan bildon
pri tio, kion via mastro deziras. Mi tre ĝojas: tio faciligos
mian taskon. Ĉu mi kontaktu lin, aŭ vin, kiam mi povos
sciigi la nomojn de interesaj eblulinoj?”</p>

<p>“Min, kompreneble. Li havas tre multe por fari kaj ne
havas tempon por prizorgi mem la aferon. Li havas plenan
fidon al mi, kaj scias, ke konante lin tre bone, mi prezentos
al li nur personojn, kiuj vere respondas al lia deziro.”</p>

<p>Dum la senvorta momento, kiu sekvis, Johano direktis
al Diana sentoplenan rigardon.</p>

<p>“Mi... mi... mi ne dubas, ke vi sukcese aranĝos la afe<!--
-->ron. Eeee...”</p>

<p>Ŝi estis notanta ion, sed lia subita sin-interrompo igis ŝin
levi la okulojn al li.</p>

<p>“Ĉu s-ino, aŭ f-ino Belpar?” li demandis, iom sinĝene.</p>

<p>“Mi ne ŝatas tiujn vortojn, sed se vi volas scii, ĉu mi estas
edzino, la respondo estas: ne. Mi eĉ ne havas vivkunulon. Mi
estas libera, kaj tre alte taksas mian liberecon.”</p>

<p>“Se vi estas libera, ĉu mi povas inviti vin al vespermanĝo
hodiaŭ?”</p>

<p>Ŝi ridetis.</p>

<p>“Mi ne estas tiel absolute libera. Ne. Por ĉi tiu vespero
mi planis ion alian, sed mi estos libera morgaŭ, kaj tute
konsentos uzi tiun liberan tempon kun vi, se taŭgos ankaŭ
morgaŭ.”</p>

<!-- paĝo 23 -->

<p>“Taŭgos. Kaj estos por mi granda ĝojo. Ĉu mi venu ĉi
tien?”</p>

<p>“Ne. Mi iros al mia apartamento por igi min bela. Mi
tie atendos vin je la... ĉu la oka? Jen mia adreso. Ej! Ne
foriru,” ŝi krietis, vidante lin ekstari kaj turni sin al la pordo.
“La servoj de tiu ĉi agentejo ne estas senpagaj. Mi devas
klarigi la monan aspekton de nia aranĝo, kaj la interkonsen<!--
-->ton vi devos subskribi.”</p>

<!-- paĝo 24 -->

<h2>5</h2>

<p>En sia oficejo, plej moderne meblita, s-ro Pipelbom sidis
en brakseĝo kaj pensis. Li rondrigardis sian oficejon. Li ŝatis
ĝin. Ĝi estis vasta, riĉomontra kaj komforta: ĝi signis poten<!--
-->con.</p>

<p>Li pensis pri sia domo. Jes, li ŝatis ankaŭ sian domon,
pro la samaj motivoj, kaj la tutan bienon ĉirkaŭ ĝi. Sed nun...
Ekkolero kaptis lin. Tiuj diablaj socialistoj... Estas hont<!--
-->inde, fari tion al li. Forpreni eron el lia bieno, kaj do el lia
potenco! Kiel eblas? Kaj tamen...! Li sciis, ke ili estos pli
fortaj. Eĉ lia tuta mono ne povos ŝanĝi ilian nekredeblan
decidon, en la nuna politika situacio. Edziĝo, siaflanke...</p>

<p>Dum, videble, li profunde pensadis, Johano lin rigardis,
respekte atendanta. Li konis sian mastron. Li vidis, ke decido
formiĝas en lia menso. Ne necesos multa tempo, por ke li
konu ĝin.</p>

<p>“La respondo estas jesa,” la mastro fine deklaris kun
la solena voĉo de prezidanto leganta al la kunsidantoj la
rezulton de voĉdono. “Mi edziĝos al la grafino de-Monto<!--
-->kalva.” Kaj li silentis.</p>

<p>Li pensis al ŝi. Li neniam ŝin renkontis, sed pri ŝi li sciis
multon: malbela, sed supere inteligenta virino, konata kiel
ridema ĝojulino, ĉiam ema ŝerci kaj aliri la vivon el plej
pozitiva angulo; kvankam fojfoje impresa, ŝi estis, laŭdire,
fakte simpla persono, kun simpla rigardo al la mondo.</p>

<p>Nelonge, tamen, lia penso restis ĉe ŝi. Lia revo rapide
transiris al ŝia kastelo. Vivi tie estus dono de la dioj. Hodiaŭ,
<!-- paĝo 25 -->
kiam la nova plimulto en la urba konsilantaro – tiuj aĉaj
socialistoj – decidis fari publikan promenejon laŭlonge de
la rivero kaj tiel forŝteli parton de lia tiea bieno, li sentis
pli kaj pli la emon iri vivi aliloke. Ĉu la kastelo de Monto<!--
-->kalva ne estus plej mirinda vivloko? Ĉu ĝi ne estus eĉ pli bela
signo de potenco ol lia nuna riĉula domo ĉe-rivera? Jes, ju
pli li pensis pri ĝi, des pli la ideo plaĉis.</p>

<p>“Ĉu vi scias ion plian pri la afero?” li demandis sian
sekretarion.</p>

<p>“Jes,” tiu respondis, “ion, kio ne simpligas la situacion,
bedaŭrinde. La grafino volas, ke oni absolute ne sciu, ke ŝi
deziras edziniĝi pere de agentejo. Vi do devos aranĝi ren<!--
-->kontiĝon tiamaniere, ke ĝi aspektu kiel eble plej natura,
neplanita.”</p>

<p>“Nu, tio estas via tasko, knabo. Vi aranĝu ion, por ke
ni renkontiĝu. Restu al mi nur aliri ŝin kaj diri: ‘Grafino, mi
deziras edziĝi al vi. Bonvolu subskribi la interkonsenton’.”</p>

<p>“Ne, ne, ne, ne, sinjoro. Ne eblus. Tiel vi fuŝus ĉion.
Sed, se vi permesas la demandon, ĉu vi estas tute certa, ke
vi volas edziĝi al ŝi? Ĉu vi ne deziras konsideri aliajn ebl<!--
-->ecojn?”</p>

<p>“Ne. Mi decidis. Vi donis al mi ĉiujn informojn pri ŝi:
ili konfirmas, kion mi aŭdis diversflanke. Ŝi estos mia edzino.
La celo estas decidita. Nur restas difini la rimedojn.”</p>

<p>Rapidvola s-ro Pipelbom ĉiam estis, kaj al tiu eco Joha<!--
-->no delonge kutimiĝis, sed ke, ne konante virinon, lia mastro
firme decidis ligi sian vivon al ŝi, nur post kelkminuta konsi<!--
-->derado, tio estis malfacile kredebla. Tamen, estis fakto: la
tuta sinteno de s-ro Pipelbom, kaj lia vizaĝa esprimo, ne lasis
pri tio eĉ plej malgrandan dubon.</p>

<p>“Mi diskutis la aferon kun la ĉefservisto de sinjorino
la grafino,” Johano plu parolis. “Li diris al mi, ke plej bone
estus agi tiamaniere, ke ŝi renkontu vin en cirkonstancoj, en
<!-- paĝo 26 -->
kiuj vi aperu kiel eble plej admirinda, t.e. en cirkonstancoj,
kiuj veku amon de ŝi al vi.”</p>

<p>“Ĉu la simpla fakto, ke la fama Adriano Pipelbom pro<!--
-->ponas al ŝi geedziĝi, ne sufiĉus, por ke ŝi jesu?”</p>

<p>“Ne. Virina menso ne reagas, kiel tiu de aĉetanto. Vi
devas estigi amon en ŝi, aŭ vi malfeliĉos dum la tuta posta
vivo.”</p>

<p>“Verŝajne vi pravas. Sendube vi pravas. Jes, mi kom<!--
-->prenas. Mi devas prezenti min al ŝi tiamaniere, ke ŝi ekamu
min. Sed kiel fari? Kiel oni vekas amon en virino? Ĉu vi
scias? Ĉu vi havas ideojn?”</p>

<p>Johano hezitis. Li preskaŭ komencis paroli, fakte jam
malfermis la buŝon, sed tuj refermis ĝin.</p>

<p>“Mi vidas, ke vi havas ideon. Kial vi ne diras ĝin tuj?”</p>

<p>“Pardonu min, sinjoro. Mi konsideras, ĉu ĝi taŭgos
aŭ ne. Nu, mi submetu ĝin al vi. Mi pensis jene: se oni savas
homon el danĝero aŭ malagrabla situacio, la savito emas ami
la savinton, ĉu ne?”</p>

<p>“Prave! Tute brila ideo! Ni provu estigi situacion, en
kiu mi povos aperi kiel iu, kiu savis ŝin el terura danĝero.
Tio certe efikos.”</p>

<p>“Se ni tr...”</p>

<p>Pipelbom interrompis.</p>

<p>“Jen mi havas ideon: vi faligos ŝin en la riveron, kaj mi
staros apude, kaj ĵetos min en la akvon, kaj ŝin savos.”</p>

<p>“Ĝuste pri simila situacio mi pensis, sed via propono
enhavas malfacilaĵon: ĉu vi vere kapablus savi ŝin?”</p>

<p>Pipelbom enpensiĝis dum minuto.</p>

<p>“Mi timas, ke ne,” li fine diris. “Mi malbone naĝas. Kaj
savi... nu, tio eble ne estas facila. Ni trovu ion alian.”</p>

<p>Ambaŭ viroj profundiĝis en longa silenta pensado.</p>

<p>Fruktodone.</p>

<!-- paĝo 27 -->

<p class="steletoj">* * *</p>

<p>“Diana!”</p>

<p>“Jes, Johano.”</p>

<p>Ili sidis en agrabla restoracio, en angulo trankvila, kie
oni forgesis la ĉeeston de aliaj manĝantoj. Li metis sian
manon sur ŝian.</p>

<p>“Antaŭ kelkaj tagoj mi estis en hospitalo. Prizorgis min
tie tre bela flegistino, Lucia. Mi opiniis, ke mi amas ŝin,
sed...”</p>

<p>“Sed...”</p>

<p>“Sed nun ne plu. Estas evidente, ke mi povas ami nur
vin.”</p>

<p>“Estas evidente, ke la suno turniĝas ĉirkaŭ la tero, ĉu
ne? Tion vi certe vidis mem, konstatis propraokule. Ĝi ek<!--
-->aperas el unu flanko kaj malaperas ĉe la alia flanko, ĉu ne?”
ŝi rebatis, kun rido en la okuloj, sed buŝo serioza.</p>

<p>“Kion vi volas diri?”</p>

<p>“Ke kelkaj ideoj estas evidentaj, sed neĝustaj.”</p>

<p>“Diana!”</p>

<p>“Nu, mi ne scias. Eble vi povas ami nur min. Kompat<!--
-->indulo!”</p>

<p>“Kial mi estus kompatinda?”</p>

<p>“Ĉar mi trompos vian atendon.”</p>

<p>“Ĉu vere?”</p>

<p>“Jes. Mi decidis resti sola dum la tuta vivo. Aŭ almenaŭ
senvira.”</p>

<p>“Tiu ideo estis bona antaŭ ol vi renkontis min. Sed nun
ne plu. Evidente mi estas la viro por vi.”</p>

<!-- paĝo 28 -->

<p>“Ne, ne, amiketo. Mi estas la Liber-ama Virino.”</p>

<p>“Vi komedias. Vi ludas rolon. Sed profunde en vi, vi
certe sentas, ke iutage vi decidos vivi kun viro: mi.”</p>

<p>“Mi ne komedias. Mi vidis tro da malfeliĉaj paroj, kaj
mi diris al vi la veron. Kaj tamen, se mi komedius, mi kome<!--
-->dius tiel bone, ke vi tion tute ne rimarkus.”</p>

<p>“Kial?”</p>

<p>“Plej simple: ĉar mi estas ano de amatora teatra grupo.
Ĉu mi neniam tion diris al vi? Kompreneble ne, ni apenaŭ
konatiĝis.”</p>

<p>“Sed vi havas la impreson, ke ni konas unu la alian jam
de longe, kaj ke mi scias ĉion pri vi. Tio estas signo. Signo, ke
vi amos min. Vidu, vi perfidis vin mem. Vi ne estas tiel kapa<!--
-->bla ludi teatre, kiel vi imagas.”</p>

<p>“Ho jes, mi estas kapabla. Tio estas kontrolebla fakto,
publike konata. Mi lernis ludi ĉiajn rolojn plej versimile.”</p>

<p>La menso de Johano rapide laboris. Teatra grupo ama<!--
-->tora! Tio helpus por realigi la... Kaj tio estus bona motivo
por revidi ŝin kaj vidigi al ŝi, kiel malsaĝa ŝi estas en sia sin<!--
-->teno pri viroj, aŭ almenaŭ pri La-Viro-Por-Ŝi.</p>

<p>“Teatra grupo, ĉu?” li diris. “Interese. Aŭskultu. Ĉu
vi opinias, ke viaj samgrupanoj akceptus partopreni en iu
ludo kun mi?”</p>

<p>Kaj per plej mallaŭta voĉo li klarigis la planon.</p>

<!-- paĝo 29 -->

<h2>6</h2>

<p>Oftege, kiam ŝi estis infano, Elza revis, ke ŝi estas la
grafino. Strange, se konsideri, ke ŝi havis la freŝecon de l' jun<!--
-->aĝo, dum la grafino de-Montokalva estis fama pro sia mal<!--
-->beleco: misturnita nazo, tro vasta buŝo en vizaĝo tro longa
kaj haroj rifuzantaj ordiĝi kunformis kapon senharmonian
(‘ĉevalecan’, kelkaj diris) kaj la vireca korpo kun la tro fortaj
ŝultroj ne helpis forpreni ĉe vidanto la penson, ke kiam
Naturo faris ŝin, ĝi fuŝis sian laboron.</p>

<p>Sed por Elza la grafino estis iu tute speciala. Ŝi havis
kastelon, dignecon, potencon, kaj la tono, kiun uzis la patro
por paroli pri ŝi – “grafina moŝto”! – ĉiam pensigis pri
mistera, kvazaŭ pra-devena supereco. Krome, ŝi havis ĉevalon.</p>

<p>Ĉiumatene je la sepa, la grafino surmetis specialajn
rajdajn vestojn kaj surĉevalis promene, ĉiam sur la samaj
vojoj. De sur sia ĉevalo, kiel bela, kiel potenca ŝi aperis!</p>

<p>Ekde la infaneco, Elza, kiu pli malpli scipovis rajdi, revis
pri la belaj rajdovestoj de l' grafino, kaj pri ties supereca
sinteno dum la ĉevalpromenado matena. Se foje, eĉ nur
unufoje, ŝi povus ludi ŝian rolon...</p>

<p>Kaj jen la mirinda okazo prezentiĝis.</p>

<p>Kiam Nikolao, ŝia amata ĥemiisto, sinĝene petis ŝiajn
ideojn pri la ebleco provi en reala situacio la substancon,
super kiu li laboris jam de longe, kun la espero ĝin vendi al
la ŝtata spiona servo, kiu – laŭ la konfidencoj de amiko –
tre deziris havi ion similan, ŝi tuj sciis, al kia praktika celo
ĝi povos aplikiĝi. Temis ja pri substanco, kiu, en malgranda
<!-- paĝo 30 -->
kvanto, igis bonhumora, sed samtempe malhelpis la menson
efike funkcii, kaj kiu, en difinita, pli granda kvanto, estis
dormigilo kun specialaj karakterizoj.</p>

<p>Nun, estis kelkaj minutoj antaŭ la sepa matene. Elza
staris en la dormĉambro de la grafino kaj rigardis kun forte
batanta koro ties profundegan dormon. La substanco de
Nikolao belege efikis. Tute trankvile, Elza iris al la granda
ŝranko, kie multaj rajdovestoj pendis. Ŝi elektis malrapide,
sin vestis kaj admiris sin en la alta spegulo. Diri, ke tiuj vestoj
perfekte taŭgis, estus paroli malvere, sed ne tiu detaleto fuŝis
ŝian plezuron.</p>

<p>La plezuro iĝis eĉ pli granda, kiam ŝi rimarkis la naz<!--
-->umon de la grafino kaj unu el ties perukoj, kiu tie troviĝis
sur sia subtenilo. Subpremi la deziron ilin uzi postulus super<!--
-->homan volforton, kaj Elza ne estis superhoma. Kun silenta
gajeco ŝi surmetis tiujn plibeligilojn. Bedaŭrinde, la peruko
ne bone teniĝis. Sed en la ŝranko estis almenaŭ kvin aliaj!
Tujtuj! Ek! Okazu kompleta grafiniĝo! Unu el tiuj perukoj
montriĝis perfekta.</p>

<p>Kiam Elza rigardis sian bildon en la spegulo, ŝi malfacile
sin detenis de brua rid-eksplodo. Ŝi sentis sin tute grafina.</p>

<p>Kun larĝa rideto ŝi eliris el la ĉambro kaj paŝis ĉevalejen.</p>

<p>La tuta naturo reciproke ridetis. Neniam la ĉielo tiel
bluis, neniam tiel arte kantis la birdoj, neniam la arboj tiel
amike signis bonvenigon.</p>

<p>Elza ridis al si tutkore. Endormigi la grafinon per la
nikolaa drogo estis infanlude facile, tio montriĝis nur simpla,
ĝojiga ŝerco. Kaj realigi je la aĝo de 21 jaroj la deziron plej
forte sentatan dum la tuta infaneco! Kio pli ol tio povus doni
senton de perfekta, plaĉa rev-plenumiĝo? Ŝi rajdis, rajdis,
rajdis plu, feliĉega. Ŝi, finfine, estis la grafino.</p>

<p>“Halt!”</p>

<p>Ili agis tiel rapide, ke Elza apenaŭ konsciis, kio okazas.
<!-- paĝo 31 -->
Kvin maskitaj viroj, kelkaj kun pistoloj, ĉirkaŭis ŝin, ektenis
la ĉevalon kaj ŝin kondukis for. Mallibera.</p>

<p class="steletoj">* * *</p>

<p>Jam la kvinan fojon en kvin minutoj Adriano Pipelbom
rigardis la horloĝon. Li stariĝis de sur sia seĝo kaj komencis
paŝi sencele en la ĉambro. Li ekbruligis unu el la pipelbomaj
sentabakaj cigaroj, sed eĉ tio ne redonis pacon al li. Fine,
kvankam estis iom tro frue, li eliris. La atendo ja iĝis neel<!--
-->portebla.</p>

<p>Bela estis la nokto. La luno brilis kaj miloj da steloj
okulumis al tiuj el la teranoj, kiuj, kortuŝitaj de la paca
somernokto, direktis la rigardon ĉielen, kvazaŭ danke.</p>

<p>Adriano Pipelbom ne estis unu el ili. Li ne interesiĝis
pri la steloj, kaj la sentoj, kiuj movis lian koron, neniel rilatis
al danko. Li timis.</p>

<p>Ĉiam estas io malplaĉa en la fakto stari atendante iun,
kiu ne venas. Se, krome, la atendo okazas nokte en arbareto,
kiun trakuras kaj traflugas ĉiaspecaj bestetoj, kiujn ne eblas
vidi, sed kies ĉeesto senteblas pro mil bruetoj, ĉiu pli mal<!--
-->plaĉa ol la alia, tiam oni havas la impreson, ke oni baldaŭ
perdos la saĝon por-ĉiame. Eĉ se oni nomiĝas Adriano Pipel<!--
-->bom.</p>

<p>La tempo pasis ege malrapide. Nenio okazis. Eĉ la bru<!--
-->etoj similis unu la alian de minuto al minuto, de kvaronhoro
al kvaronhoro, alportante neniun diversecon al la unutona
etoso de tiu en-arbara gardostaro.</p>

<p>En Adriano Pipelbom la timo pli kaj pli emis transform<!--
-->iĝi en koleron. Kion ili faras? Li alvenis ĉi tien kvaronhoron
<!-- paĝo 32 -->
tro frue, sed ili nun malfruas duonhoron rilate al la firme
difinita horo. Ĉu li povos ludi sian rolon taŭge, se ili plu
atendigos lin? Kia malserioza generacio! La nunajn junulojn
oni vere ne povas fidi.</p>

<p>Tamen, eble okazis io fuŝa, eble io misfunkciis, pri kio
ili ne respondecas, ĉu? Li lasos al ili plian duonhoron.</p>

<p>Okazis nenio. La tuta plano malsukcesis. Ne ĉi-nokte
Adriano Pipelbom povos savi la grafinon el danĝero, kaj
ŝian koron tiel kapti. Li reiris hejmen, brulanta je kolero.</p>

<p class="steletoj">* * *</p>

<p>Adriano Pipelbom ne estis homo, kies koleroj forsvenas
per si mem. Nur kiam ili trovis eksteran objekton, kiun trafi,
nur tiam ili iom post iom komencas forbruli. Ĉi-foje li decidis
direkti la furiozon al sia sekretario. Li paŝis telefonen.</p>

<p>“Mi ne komprenas, sinjoro,” respondis la trankvila voĉo
de Johano. “Ĉio estis en ordo ĉi-matene. Ili atendis la graf<!--
-->inon de-Montokalva je la antaŭvidita loko, laŭ la indikoj,
kiujn mi antaŭe ricevis de la servisto Cipriano pri ŝiaj rajdaj
kutimoj. Ili sukcese haltigis la ĉevalon kaj kaptis ŝin. Kiam
mi telefonis al ili tagmeze, ili certigis, ke ili transirigos ŝin
ĉi-nokte el la urbo al tiu kampara dometo, pri kiu ni inter<!--
-->konsentis, kaj kien oni povas alveni nur piede tra la arbareto.
Ili konfirmis, ke ili pasos je la 22:25 sur tiu arbara vojeto, kie
vi troviĝos. Ili rediris al mi, ke ili konas senmanke sian rolon
kaj ne dubas, ke ili sukcesos lasi vin superforti ilin tute bone.
Ili estas anoj de teatra grupo kaj eĉ provludis inter si, kia<!--
-->maniere ili helpos vin faligi la tri unu post la alia...”</p>

<p>“Vi ne bezonas rediri al mi nian tutan planon. Ankaŭ mi
<!-- paĝo 33 -->
konis mian rolon perfekte. Sed kiel mi povus ludi ĝin, se la
aliaj ne venas? Kio okazis al tiu kompatinda grafino? Vi...”</p>

<p>Johano sentis, ke jen venos la kolera kriado. Kiel jam
dirite, li konis perfekte sian mastron, li sciis, kiamaniere
paroli al li en similaj cirkonstancoj. Per voĉo samtempe seka,
trankvila, kaj tamen plena je respekto li diris:</p>

<p>“Ne havu zorgojn, sinjoro, mi informiĝos kaj tuj sciigos
al vi.”</p>

<p class="steletoj">* * *</p>

<p>Kiam la telefono reaŭdigis sin, Pipelbom ne dubis, ke
jen lin vokas Johano, por sciigi la situacion. Li sekve tre
miris, kiam alparolis lin iom naza voĉo, al li tute nekonata.</p>

<p>“S-ro Pipelbom?”</p>

<p>“Estas mi. Kiu vi estas? Kion vi volas?”</p>

<p>“Mi parolas nome de la teatraj amatoroj, kiuj aranĝis
por vi la kapton de...”</p>

<p>“Ŝŝŝŝ! Ne diru nomojn ĉe la telefono. Oni neniam scias,
ĉu iu ne subaŭskultas nin,” interrompis la riĉulo.</p>

<p>Kial, kelkajn minutojn antaŭe, li lasis sian sekretarion
telefone raporti plej detale pri ilia plano, kaj nun subite
pensis pri la risko de subaŭskultado, neniu povus klarigi. Oni
povas esti sukcesa memfarita homo, kaj agi nekonsekvence.</p>

<p>“Nu, vi proponis al ni pagon por tiu laboro, ĉu ne? Ver<!--
-->ŝajne estus malsaĝe diri telefone, precize kiom, laŭ via pro<!--
-->pono, ni devus ricevi.”</p>

<p>“Jes, jes, diskretu, mi petegas vin, diskretu. Sed nun,”
li varmiĝis, “mi postulas klarigojn pri tio, kial vi lasis min
<!-- paĝo 34 -->
atendi dum tuta nokto en loko plej malplaĉa, dum vi devis
plenumi taskon precizan kaj facilan.”</p>

<p>“Ne koleru, s-ro Pipelbom, ne koleru. La afero estas
simpla. Unu el ni subite konsciiĝis, ke grafino valoras multe
pli ol vi proponis. Nun, kiam ni tenas ŝin kaptita, kial ni
redonus ŝin kontraŭ difinita sumo, se ni povas postuli de vi
la dekoblon?”</p>

<p>“Kion? Vi... Vi postulas la dekoblon, ĉu vere?”</p>

<p>“Jes. Bonvolu pripensi iomete. Ni havas la grafinon. Ni
povas fari ion ajn el ŝi. Kial ni ne uzus tiun okazon por tiri
el vi sumon, kiu por ni estos granda kaj grava, dum vi eĉ ne
sentos ĝian mankon?”</p>

<p>“Nu... Sed... Vi estas aĉuloj! Mi tuj informos la poli<!--
-->con, kaj...”</p>

<p>“Ne, sinjoro, vi ne informos la policon. Vi perfekte
scias, ke se vi tion farus, ni devus suferigi la grafinon, eble
eĉ mortigi ŝin. Vi ne akceptus respondeci pri tia fi-ago, ĉu?”</p>

<p>“Sed...”</p>

<p>“Aŭskultu, sinjoro. Mi sufiĉe parolis. Mi lasos vin pri<!--
-->pensi la aferon. Nun estas malfrue. Mi revokos morgaŭ por
aranĝi detale la pagon kaj la redonon de la grafino, eble ankaŭ
kun vi en la rolo de savanto.”</p>

<p>“Klik,” faris la telefono, antaŭ ol Pipelbom havis la
tempon malfermi la buŝon.</p>

<p>Li ekstaris, kaj iris preni glason, kune kun botelo da
brando. Refortigilon li nepre bezonis.</p>

<p class="steletoj">* * *</p>

<!-- paĝo 35 -->

<p>Johano iĝis ege pala.</p>

<p>“La aĉuloj!” li kolervoĉis.</p>

<p>“Kion ni faru?” demandis lia mastro, kun la tono de
homo tute senhelpa.</p>

<p>Ambaŭ enpensiĝis.</p>

<p>“Ĉu la polico?” demandis Pipelbom.</p>

<p>“Ne. Tro danĝere. La sola solvo estas pagi. Finfine, via
celo estas aperi al la grafino kiel savanto. Ni ne plu bezonas
la en-arbaran teatraĵon. Se la grafino ekscios, ke kiam ŝi
estis kaptita, vi estas tiu, kiu proponis pagi por ŝia liberigo,
vi estos efektive tiu, kiu savis ŝin. Ŝi estos kortuŝita, kaj tute
certe same dankema, kiel en nia unua plano. Eble eĉ pli,
ĉar ĉi-foje la afero aperos pli reala.”</p>

<p>“Eble vi pravas. Tamen, mi ne ŝatas la ideon jesi al tia
ĉantaĝo. Mi proponas, ke ni ne decidu hodiaŭ. Dormi ĝene<!--
-->rale helpas trovi solvon al problemo. Ni reparolos pri tio
morgaŭ matene. Sed mi postulas, Johano, ke vi havu ideojn!”</p>

<!-- paĝo 36 -->

<h2>7</h2>

<p>La grupo ridegis.</p>

<p>“Kion ni faros morgaŭ, se li konsentos pagi?” junulo
demandis.</p>

<p>Ĉiuj rigardoj turniĝis al la ĉefo.</p>

<p>“Ni akceptos la monon,” tiu diris post silento, “kaj tuj
redonos ĝin al li. Ni ne estas malhonestuloj. Ni ŝercis, kaj
tion ni diros al li. Li verŝajne koleros, krios, ke nia humuro
al li ne plaĉas. Mi respondos, ke niaj humursentoj malsamas,
kaj ke mi persone trovis la ŝercon plej ĝojiga. Estas fakto,
ke nia komedieto tre plezurigis min. Vi havis bonegan ideon,
Ĝeraldo. Estas agrable senti sian potencon super fama po<!--
-->tenculo.”</p>

<p>“Sed ĉu li ne riskas fari al ni malagrablaĵojn?” demandis
knabo, kiu ŝajnis ne pli ol 16-jara.</p>

<p>“Kian malagrablaĵon? Li povus fari nenion kontraŭ
ni sen igi la aferon publika. Kaj tion li ne faros, ĉar li aspektus
ridinda. Imagu! Se la ĵurnalistoj ekscius pri tiel bela aventuro,
kiel bele ili priskribus ĝin! Aperus en ĉiuj ĵurnaloj raportoj
pri la longa atendonokto de la fama Pipelbom. Ili humure
rakontus, kiel li timete atendis la momenton roli kiel savanto
al grafino, kaptita, laŭ lia peto, de pseŭdo-fiuloj, kaj insistus
pri la fakto, ke la tuta pseŭdo-savo estis aranĝita por havigi
al li okazon tuŝi la koron de tiu virino, al kiu li enamiĝis.”</p>

<p>“Vi pravas,” diris knabino, “li estas inteligenta. Li ne
elportus tian ridigan baton al la pipelboma nomo.”</p>

<!-- paĝo 37 -->

<p>“Tial ni havas povon superan al li,” diris barbulo, kiu
estis agema en sindikataj rondoj, “kaj tio donas al mi ideon.
Kiam li savos la grafinon el nia aĉa bando, ni nepre devos
foti lin. Vi scias, ke la lastan peton de nia sindikato pri la
laborkondiĉoj li forĵetis malestime. Ni povus postuli, ke li
akceptu ĝin, dirante: se vi ne konsentos, ni publikigos la
tutan aferon, kaj nia dokumentaro enhavas fotojn, sur
kiuj oni bone rekonas vin.”</p>

<p>“Tio estus aĉa ĉantaĝo, ĉu ne?”</p>

<p>“Kompreneble. Ankaŭ striko estas ĉantaĝo; se vi ne
kontentigos nin, ni ne laboros. Ankaŭ la sinteno de mastro
ofte estas ĉantaĝa: se vi ne akceptos tiun aŭ tiun ĉi labor<!--
-->kondiĉon, aŭ salajron, mi forĵetos vin el mia laboristaro.
En la homa vivo, ĉant...”</p>

<p>Interrompis lin junulo, kiu alvenis el alia ĉambro, kaj
parolis kolerete:</p>

<p>“Ej, Barbo, ĉu vi forgesis la horon? Jam de dek minutoj
mi devus partopreni en via ĝojado. Estas via vico gardi ŝin.”
La barbulo ekstaris, demandante:</p>

<p>“Kion rakontas nia kara grafino?”</p>

<p>“Ĉiam la samajn aferojn: ŝi diras, ke ŝi ne estas la grafino
de-Montokalva, kaj ke ŝi dezirus dormi, sed ne povas, ĉar, laŭ
ŝi, ni faras tro da bruo. Memkompreneble ŝi diras, ke ŝi ne
estas la grafino. Se mi estus en ŝia loko, ankaŭ mi dirus la
samon, ĉu ne?”</p>

<p>“Klare. Ŝi ne povus diri ion alian. Ne gravas. Sidiĝu,
Ĵoĵo, kaj prenu glason. Ni esperu, ke la Barbo estos same
bona gardisto kiel vi, kaj ne tro suferigos nian belan kaptaĵon
per longaj paroladoj pri la sociala stato de la lando.”</p>

<p>“Ne parolu pri li malbone. Eble li estas la sola, kiu
sukcesos dormigi ŝin. Ŝi nur lasu lin klarigi pri la vivo eko<!--
-->nomia kaj sociala. Post kvaronhoro ŝi dormos nevekeble.”</p>

<!-- paĝo 38 -->

<p class="steletoj">* * *</p>

<p>La Barbo estis for, Ĵoĵo estis for, ĉiuj aliaj estis for.
Restis nur Ĝeraldo, tiu, kiu akceptis gardi ŝin tutnokte. Sin
refoje certiginte, ke la “grafino” dormas, kaj ke li estas sola,
li aliris la telefonon.</p>

<p>“Janpaŭlo!”</p>

<p>“Jes.”</p>

<p>“Aŭskultu. Mi havas ideon. Eble tre gravan por nia
Movado. Ĉi tie troviĝas sub mia gardo la grafino de-Monto<!--
-->kalva... Kion?... Mi klarigos poste. Sed diru: ĉu ne estus
saĝe...?”</p>

<p>Ankaŭ li ja havis sian planon.</p>

<!-- paĝo 39 -->

<h2>8</h2>

<p>La sekvantan matenon, Adriano Pipelbom matenmanĝis
en la riĉa domo, kie li loĝis, proksime al la rivero, kaj li
rigardis kun miksaĵo el malĝojo kaj kolero la tuj apudan
ter-zonon, kiun la socialistaj urb-aŭtoritatoj baldaŭ forprenos
de li, por tie farigi laŭriveran publikan promenejon.</p>

<p>“Kiel maljusta estas la vivo!” li pensis, ame rigardante
tiun admirindan lokon, kiu estis lia, sed kie post nelonge
bandoj da stultuloj kaj fiuloj – eble eĉ kriemaj infanaĉoj,
aŭ, brueme, malbelaj malpuraj junuloj – ne hezitos paŝi,
senigante la lokon je ĝia paca, purnatura etoso, kaj ridante
pri li kun aĉa sento de supereco. (La alia vidpunkto – laŭ
kiu estis maljuste, ke unu sola homo proprigu al si longan
zonon de tero en la plej rigardinda parto de la regiono ĉirkaŭ-<!--
-->urba – tute ne trafis lian menson).</p>

<p>“Jes, la vivo estas maljusta,” li laŭte ripetis, portante
al sia buŝo la tason da kafo, kiu troviĝis antaŭ li. Kaj por
forgesi pri siaj zorgoj, li direktis sian atenton al la radio, kiu
funkciis, kiel ĉiumatene, kiam li matenmanĝis.</p>

<p>Li preskaŭ faligis la tason, tiom la novaĵo lin skuis. Ĝi
tekstis jene:</p>

<p>“Anoj de la Movado por Vera Eŭropo alsaltis kaj kaptis
la grafinon de-Montokalva hieraŭ, dum ŝi faris sian ĉiutagan
rajdan promenon. En telefon-alvoko ĵus direktita al la Tut<!--
-->landa Inform-Agentejo, ili deklaris, ke ili mortigos ŝin, se oni
ne liberigos tri sambandanojn, kiujn nun tenas la polico.
<!-- paĝo 40 -->
Temas pri Paŭlo Kravata, Sofia Melinor kaj Jano Superŝuto,
kiuj estis arestitaj antaŭ unu semajno...”</p>

<p>“Johano! Ĉu Johano estas ĉi tie? Kie sin kaŝas mia fi<!--
-->sekretario?” li kriegis furioze.</p>

<p>La junulo, kiu devis esti ĉiumatene je la servo de sia
mastro, liahejme, tuj alvenis, trankvila.</p>

<p>“Ha! Jen vi estas! Vi scias, ĉu ne?, kion vi faris!”</p>

<p>“Mi scias, kio okazis al la grafino,” reĝustigis la junulo.
“Mi ĵus aŭdis la radion.”</p>

<p>“Jen al kia katastrofo kondukis nin via stulta plano!
Kiel vi sukcesis, ke ŝi transdoniĝu al teroristoj? Ĉu vi bon<!--
-->volos klarigi? Ĉu ankaŭ vi volas ĉantaĝi min? Kiun ludon vi
ludas? Diru! Diru do! Ĉu vi estas kun mi aŭ kontraŭ mi?”</p>

<p>“Mi estas via plej sincera servanto, sinjoro,” Johano
respondis tiel pace, ke Pipelbom jam komencis retrovi iom
da trankvilo.</p>

<p>“La situacio estas tre delikata,” li daŭrigis, “sed certe
ni trovos solvon. Vi rimarkis, ke la radio ne parolis pri via
rolo en la afero. La teroristoj do verŝajne ne scias, ke la unua
kapto de la grafino rilatas al via edziĝdeziro. Tiu penso estas
trankviliga, ĉu ne?”</p>

<p>Laŭ sia vizaĝo, Adriano Pipelbom havis aliajn ideojn
ol la sekretario koncerne trankviligajn pensojn.</p>

<p>“Elpensu solvon,” li diris postulvoĉe. “Ke ni troviĝas
en la nuna situacio, tion kaŭzis vi, kaj via imagriĉa plano. Se
vi ne solvos la aferon rapide kaj sen malbonaĵo por mi, vi
povos serĉi alian oficon. Iru! Mi ne bezonos vin hodiaŭ. Mi
bezonas esti sola.”</p>

<p>Pala, Johano eliris kun premata koro. Li sin demandis,
kiel, diable, li povos elturni sin.</p>

<!-- paĝo 41 -->

<h2>9</h2>

<p>“Sed kio okazis? Kiel eblas?” demandis insiste la Barbo.</p>

<p>“Mi ne scias,” la telefona voĉo respondis. “Neniu scias.
Pluraj el ni provis telefoni, sed neniu respondas. Verŝajne, tiuj
teroristoj rimarkis, ke ni havas la grafinon kun ni, kaj deziris
profiti la okazon. Ni estis malsaĝaj lasi ŝin sub la gardo de
Ĝeraldo sola, des pli, ĉar li estas tiel malforta knabo. Certe
ili alsaltis lin kaj kunprenis la grafinon, la diablo scias, kien.”</p>

<p class="steletoj">* * *</p>

<p>Dum s-ro Pipelbom komencis matenmanĝi, je kelkaj
kilometroj for, la telefono vekis la ĵus priparolitan Ĝeraldon,
la maldikan knabon, kiu gardis Elzan, misprenitan por la
grafino.</p>

<p>“Ej! Kion vi faras? Mi bezonis duonhoron por venigi
vin al la telefono,” sonis voĉo malkontenta. La ĉefo.</p>

<p>“Mi... mi... mi dormis,” respondis Ĝeraldo, provante
superi ankoraŭ fortan emon fermi la okulojn kaj lasi sian
menson flugi sonĝolanden.</p>

<p>“Mi diris al vi hieraŭ, ke por unu nokto ni povas lasi
ŝin tie, sed ke ni nepre devos transloki ŝin hodiaŭ. La afero
fariĝis urĝa, ĉar Karlo miskomprenis min kaj transdonis la
<!-- paĝo 42 -->
novaĵon tro frue al la Tutlanda Inform-Agentejo. Iru tuj
konduki ŝin al Punkto 3. Margarita enirigos vin.”</p>

<p>“Bone. Mi iros tuj.”</p>

<p>Ĝeraldo paŝis al la ĉambro, kie dormis Elza. Li ŝin rigar<!--
-->dis. Ŝi estis tre bela. Ŝi dormis tiel pace, ke ŝia vizaĝo estis
tute malstreĉita, kaj tio eĉ pli beligis ŝin.</p>

<p>Rigardante ŝin, li sentis pli precize, kaj dolore, sian
malsuperecon. Li estis maldika, malforta, malsaneca, ‘apenaŭ
duonviro’, foje diris al li laborkunulo. Eble ĝuste tiu sento
pri nesufiĉeco igis lin aliĝi al la Movado por Vera Eŭropo:
kunagi kun tiu politika movado estis trovi fratecon ĉe homoj
fortaj, kiuj agis ‘fortule’ – sen kulposentoj – por anstataŭigi
la ‘malfortan’ demokration per ŝtato pli vireca, pli militema;
kunlabori kun ili estis trovi en la grupo virecon, kiun li nur
malsukcese serĉis en si mem.</p>

<p>Kaj nun li devis veki la kaptitan virineton kaj konduki
ŝin for. Sed kion li faros, se ŝi kontraŭstaros lin? Pli ol iam ajn
li sentis kun malgajo sian senmuskolecon. Li ne estis impresa.
Male, ŝia beleco, ŝia evidente perfekta sano impresis lin. Li
devos trovi en si kiel eble plej multe da volforto, kaj ĝin
esprimi per plej firma parolmaniero – subdirante, ke ŝi riskos
multegon, se ŝi ne obeos – por ke ŝi akceptu sekvi lin.</p>

<p>Li iom skuis ŝin, por ŝin veki. Ŝi restis trankvile dorm<!--
-->anta. Li skuis ŝin pli forte. Ne efikis.</p>

<p>Elza estas unu el tiuj personoj, kiuj fojfoje malfacile
endormiĝas, sed kies dormo, kiam ĝi fine ilin prenis, ilin
tenas kun grandega forto. Ĉi-foje, tuta tago da aventuroj
kaj duonnokto da konstanta laŭta bruado, parolado, ridado
fare de ŝiaj kaptintoj, sekvata de pluraj horoj da soleca
zorgado en loko nekonata, eĉ pli ol kutime malhelpis fruan
endormiĝon. La mankon ŝi nun kompensis per aparte pro<!--
-->funda dormo.</p>

<p>Memorante, ke disponebla aŭto, kies ŝlosilojn li havas,
<!-- paĝo 43 -->
staras tuj antaŭ la domo, Ĝeraldo decidis porti ŝin en ĝin.
Ke ŝi profunde dormis, tio estis des pli bona, ĉar tiel li ne
devos timi ŝian kontraŭstaron. Sed ve! Kiom ajn li streĉis
la fortojn, ŝia pezo ilin superis. Li tute ne sukcesis ŝin levi.</p>

<p>Malkontenta pri si, li timeme decidis telefoni al la ĉefo.</p>

<p>“Kompreneble vi ne povus ŝin levi,” tiu diris malestime.
“Veku ŝin. Uzu malvarman akvon, frapetu ŝin, kriu en orelon
aŭ faligu planken bru-farajn objektojn apud ŝi. Trovu ion
ajn, sed, je la nomo de l' diablo, veku ŝin, veturigu ŝin kiel
eble plej frue al Punkto 3. Kaj telefonu al mi, tuj kiam vi
alvenos.”</p>

<p>Ĝeraldo ne trovis la situacion ĝojinda. Li pli kaj pli sin
demandis, ĉu li agis saĝe proponante uzi la kapton de la
grafino por la celoj de la Movado. Sed la fakto, ke la respon<!--
-->do estis nea, tute ne helpis lin.</p>

<p>Kun ĝemspiro, li iris preni malvarman akvon.</p>

<p>La reago de Elza estis tuja kaj rekta. Ŝi ne plene vekiĝis.
Duondormante, ŝi sentis, ke iu ĝenanto intervenas en ŝian
plaĉan sonĝon, kaj ke tio postulas forigon de la ĝeno. Ŝi ne
bezonis unu sekundon por, per unu bato tute preciza al lia
orelo, boksi Ĝeraldon for. Dum li falis, la kapo de la knabo
trafis la muron tiel forte, ke li svenis. Ne plu ĝenata. Elza
retrovis plezure sian sonĝon.</p>

<p>La loko nomata “Punkto 3” en la sekreta lingvaĵo de
la bando ne estis tre malproksima. Ne ricevinte informojn
post pli ol duonhoro, la ĉefo komencis zorgi. Li mem ne
povis forlasi sian laboron, sed li povis telefoni. Li do alvokis
Adamon, anon de la bando, iri al la apartamento, kie la
kaptita virino kaj Ĝeraldo troviĝis, vidi, kio tie okazas, kaj
helpi laŭeble.</p>

<p>Kiam Adamo sonorigis ĉe la pordo, la sono vekis Ĝe<!--
-->raldon, sed tiu ne estis tre firma sur siaj kruroj, kiam li
ekstaris. Li malŝlosis la pordon.</p>

<!-- paĝo 44 -->

<p>“Kio okazis? La ĉefo furiozas!” Adamo diris.</p>

<p>Ĝeraldo rigardis lin kun stranga esprimo. Li sentis sin
nebone, kaj emis fali dekstren, verŝajne pro la bato al lia
orelo.</p>

<p>“Ĉu ŝi batis vin?” Adamo daŭrigis, rigardante la vizaĝon
de Ĝeraldo, kaj konstatante, ke tiu kvazaŭ perdis la povon
paroli. “Ĉu ŝi forkuris?”</p>

<p>“Batis? Jes. Forkuris? Nu, mi ne scias. Ŝajnas, ke...
Eble...”</p>

<p>Adamo trakuris la apartamenton, brufermante ĉiujn
pordojn, kolere maltrankvila.</p>

<p>“Jen ŝi estas,” li kriis. “Ŝi dormas. Ni veku ŝin.”</p>

<p>Frapante ŝian vizaĝon kun forto, li estigis en Ĝeraldo
senton de admiro. Tiu ja ne kuraĝus uzi similan forton ĉe
tiel bela vizaĝo. El la vidpunkto de efikeco, la metodo estis
ĝusta: Elza duone vekiĝis.</p>

<p>Duone dormante, ne bone sciante, kie ŝi estas, kaj kio
okazas al ŝi – sed impresita de la aŭtoritata sinteno de
Adamo – ŝi revestis sin, kaj eliris kun ili. Por ke ŝi ne risku
liberiĝi, Ĝeraldo tenis tre forte ŝian brakon, kaj la tuŝo al
ŝia korpo estigis en li sentojn, kiuj lin maltrankviligis. Ŝajnis,
ke ŝi estas pli amebla kaj aminda ol grafino devus esti. Ĉu
al Adamo tio evidentiĝis? Eble, ĉar li maldolĉe diraĉis al sia
kunulo: “Lasu min ŝin teni, vi ne estas fidinda.”</p>

<!-- paĝo 45 -->

<h2>10</h2>

<p>La enketo pri la grupo terorista “Movado por Vera
Eŭropo” rapide antaŭeniris. La policano, kiun ni ekkonis
en la komenco de ĉi tiu rakonto, estis sekvinta la telefoninton
samloke priparolitan – temis ĝuste pri tiu Superŝuto, kiun
nomis la radia mesaĝo – ĝis domo, kies uzon fare de la
fi-fama movado la polico jam suspektis.</p>

<p>Iom poste, la polico kaptis Janon Superŝuton, dum li
laboris super eksplodaĵoj. Ĝi samtempe trovis tie dokumen<!--
-->tojn kun informoj, bedaŭrinde nur partaj, pri la diversaj
ejoj, kiujn la grupo uzis por sia fi-cela agado. En la tago, kiam
disvolviĝis la ĵus raportitaj okazaĵoj, ĝi decidis aranĝi kaptilon
ĉe la punktoj 2 kaj 3. Ĝi do submetis la du koncernajn
domojn al konstanta gardado. Oni povas bedaŭri, ke ĝi tiucele
uzis virojn tuj rekoneblajn kiel policanojn, sed kion fari?
Ĝi ne disponis aliajn por tia tasko.</p>

<!-- paĝo 46 -->

<h2>11</h2>

<p>Tiun saman matenon, Cipriano kaj Elvira trankvile
fordonis sin al sia tagkomenca manĝo, kiu simple konsistis
el pano kaj kafo. Ili estis trankvilaj, ĉar ili sukcesis kuraĝigi
kaj esperigi sin reciproke. Ekde kiam ili havis la ideon edzinigi
la grafinon al Pipelbom, ili konstante transiris de unu mensa
stato al alia: sinsekve venis espero, paco, dubemo, dubo,
timo, malespero, reespero, ktp senfine. Nun ili troviĝis en
trankvila momento.</p>

<p>Ke, la antaŭan matenon, ilia filino Elza, misprenita por
la grafino, estis kaptita de bando da teatraj amatoroj, kaj
poste, dumnokte, de la Movado por Vera Eŭropo, ili tute ne
suspektis. Elza ja estis tre sendependa persono, kaj ŝi vivis
memstaran vivon. Ŝi laboris hejme, en la unuĉambra aparta<!--
-->mento, kie ŝi loĝis en la urbo, kaj se ŝi ofte vizitis la gepa<!--
-->trojn, ŝi ĝenerale ne diskutis siajn planojn kun ili. Ili kutimis
vidi ŝin alveni por pasigi kun ili la vesperon, kaj foriri tre
frue la sekvantan matenon sen ilin veki por diri “ĝis revido”.
Tiu agmaniero ne vere plaĉis al ŝia patrino, sed tiu iom post
iom kutimiĝis al ĝi. Elza ja estis, alirilate, plej agrabla filino.</p>

<p>Kiam, la hieraŭan matenon, Cipriano rimarkis, ke la
ĉevalo promenas sola sur proksima herbejo, li ne speciale
miris. Plurfoje jam okazis antaŭe, ke la pordo de ĝia ejo mem
malfermiĝis: la ŝlosa sistemo estis malmoderna kaj ne bone
funkciis, kaj ne al ĝia riparo oni dediĉos monon en la nunaj
cirkonstancoj.</p>

<p>Ili sciis, ke la grafino estis iom malsana tiun hieraŭan
<!-- paĝo 47 -->
matenon, kaj ke ŝi pro tio ne povis fari sian kutiman prome<!--
-->non surĉevale, sed ĉar ili ne aŭskultis la radion, ili sciis nenion
pri la forkapto de l' “grafino”. Cetere, ankaŭ s-ino de-Monto<!--
-->kalva nenion sciis: ŝi travivis unu el siaj zorgotempoj, kiam
ŝi forŝlosis sin for de la ekstera mondo, sen ia ajn emo inte<!--
-->resiĝi pri la tagnovaĵoj, egale ĉu skribaj aŭ parolaj. La alveno
de policano do ege mirigis Ciprianon kaj Elviran.</p>

<p>Policano Petro Molnja estis suspektema. En tia afero,
oni emas suspekti la servistojn: ja estas facile, al fiulo, ilin
subaĉeti. Kaj nun, tiuj du diris, ke ili scias nenion pri la fakto,
ke la Movado por Vera Eŭropo alsaltis kaj perforte forkon<!--
-->dukis la grafinon de-Montokalva. Ĉu tio estis verŝajna?</p>

<p>Al la policano la afero estis tiel plene konata, ke li eĉ
ne rimarkis la miskomprenon: dum li parolis pri la antaŭa
tago, Cipriano kaj Elvira fuŝkomprenis kaj parolis pri la
hodiaŭa. Iliajn respondojn li trovis pli kaj pli nekredindaj.</p>

<p>“Konduku min al la dormĉambro de la grafino,” li fine
diris.</p>

<p>Pezpaŝe, Cipriano, montrante la vojon, tien kuniris kun
li. La ĉambro estis senhoma, kiel ĉiumatene tiuhore.</p>

<p>Ili ne estis de tre longe en ĝi, kiam aŭdiĝis la voĉo de
Elvira:</p>

<p>“Cipriano! Telefono!”</p>

<p>La ĉefservisto pardonpetis kaj foriris. Petro Molnja
ne sentis sin tre bone. La interparolo kun Cipriano kaj ties
edzino rezultigis nenion utilan. Ankaŭ la ideo viziti la dorm<!--
-->ĉambron de la grafino ne aperis tre fruktodona. Kaj li krome
malbonhumoris pro tio, ke, vekiĝinte tro malfrue, li ne havis
la tempon matenmanĝi.</p>

<p>Sur tableto troviĝis karafo enhavanta ruĝecan trinkaĵon.
Li proksimigis la nazon al ĝi. ‘Vino kun fruktosuko, aŭ io
simila’, li pensis. Kiel homo malbonhumora pri sia laboro,
soifa pro nematenmanĝo, povus subpremi la deziron provi
<!-- paĝo 48 -->
trinkaĵon laŭvide ŝatindan? Li trinkis iom da ĝi. Ĝi estis bona.
Rifuzi al si duan glason estus nehome. Li decidis home agi.</p>

<p>Stranga gajeco envenis lin. Komforta brakseĝo invitis
lin al si. Estis saĝe sidi por pripensi diversajn aspektojn de
la mistera malapero, pri kiu li enketis. Li eksidis, kaj lasis
la pensojn disflugi diversdirekte. Li sentis fortan emon ridi,
kiun li tute ne komprenis. Estas agrable senti, ke bona
humoro revenas. Li servis sin je tria glaso.</p>

<p>Cipriano apenaŭ finis sian telefonadon, kiam nova
vizitanto prezentiĝis: ĵurnalisto, kiun la novaĵo pri la for<!--
-->konduko de la grafino venigis kastelen.</p>

<p>“Mi ne scias, ĉu mi rajtas respondi al viaj demandoj,”
deklaris Cipriano. “Policano estas ĉi tie, serĉas postsignojn,
esploras. Li ne diris al mi, ĉu mi rajtas doni informojn al
ĵurnalisto. Mi iros demandi lin.”</p>

<p>“Mi venas kun vi,” diris la ĵurnalisto, kaj, post kiam
Cipriano sciigis, ke la policano troviĝas supre, en la dorm<!--
-->ĉambro de la grafino, li preparis sian fotoaparaton. Oni
neniam tro fotas en similaj cirkonstancoj.</p>

<p>Kiam li eniris la ĉambron, li tiel miris, ke li ne fotis
tuj. En brakseĝo falsidis viro, kiu videble dormis, kaj kies
dormon, ne malpli videble, ĝojigis sonĝo evidente plaĉa.
Dormante, la viro ja ridis kelksekundan ridon, kiu subite
haltis kaj post momento rekomenciĝis, kaj tiel ripete, kun
plej miriga aspekto.</p>

<p>“Ĉu tiu...?”</p>

<p>“... estas la policano, jes, sinjoro,” respondis. “Mi tute
ne komprenas, kio okazis al li.”</p>

<p>La ĵurnalisto fotis.</p>

<p>“Kion vi scias pri la malapero de la grafino?” li deman<!--
-->dis.</p>

<p>“Nenion, sinjoro. Ŝi foriris kiel kutime sur sia ĉevalo. Mi
scias nenion pli.”</p>

<!-- paĝo 49 -->

<p>“Ĉu via edzino ion scias?”</p>

<p>“Tute certe ne.”</p>

<p>“Kiel vi reagis al la informo, ke la Movado por Vera
Eŭropo planas mortigi la grafinon, se oni ne liberigos kelkajn
membrojn de tiu bando, kiujn la polico arestis?”</p>

<p>“Mi tute ne scias pri tio, sinjoro. Pardonu min, sed mi
ne aŭskultis la radion ĉi-matene.”</p>

<p>“Nu, bone, mi vidas, ke el vi mi tiros nenion sciindan.
Mi tion raportos en mia papero, kiel ĉiujn aliajn detalojn,
kiujn mi ĉi tie notis. Ne valorus la tempoperdon, ke mi restu
plu ĉi tie. Mi rapidas for, kun tiu mirinda foto pri la maniero,
laŭ kiu nia polico laboras. Ĝi certe alportos ĝojon kaj gajecon
al multaj familioj. Ĝis revido, amiko mia, ĝis revido, kaj
dankon pro viaj informplenaj respondoj!”</p>

<p>Post apenaŭ minuto li jam sidis en sia aŭto kaj veturis
for. Tra la fenestro de la grafina dormĉambro, Cipriano, sku<!--
-->ante nekomprene la kapon, rigardis lin foriri.</p>

<p class="steletoj">* * *</p>

<p>“Cipriano! Kion vi faras en mia dormĉambro ĉi-hore?”</p>

<p>La grafino ĵus eniris.</p>

<p>“Ho! Sed... sed... kiu estas tiu rolulo?”</p>

<p>“Policano, via grafina moŝto. Mi estis ĉi tie, ĉar li petis
min konduki lin al via dormĉambro.”</p>

<p>“Policano, ĉu? Kial policano volas viziti mian dorm<!--
-->ĉambron?”</p>

<p>“Mi ne scias precize, via grafina moŝto. Li enketas.”</p>

<p>“Li enketas, ĉu vere? Pri kio do?”</p>

<p>“Pri via malapero, via grafina moŝto.”</p>

<!-- paĝo 50 -->

<p>“Mia malapero! Cipriano, ĉu vi perdis la kapon? Kiel
vi povas paroli pri mia malapero, dum mi staras antaŭ vi?”</p>

<p>La dormantan policanon ekskuis kelksekunda rido.
Apenaŭ Cipriano malfermis la buŝon por respondi al sia
mastrino, jam ŝi interrompis lin:</p>

<p>“Li ridas dormante, via enketisto. Li ridas dormante.
Strange! Antaŭ-hieraŭ vespere, mi endormiĝis tre rapide
kaj dum la tuta nokto havis tre ridigajn sonĝojn. Krome,
mi ankoraŭ dormis la sekvantan matenon, kiam mi devus
rajdi. Rigardu, Cipriano, rigardu la karafon!”</p>

<p>“Jes, via grafina moŝto, kion pri la karafo?”</p>

<p>“Ĝi estis multe pli plena. Tiu ulo trinkis el ĝi. Ĉu vi
scias, kial mi eĉ ne buŝtuŝis vian trinkan specialaĵon hieraŭ
vespere, kontraŭe al mia ege longa kutimo, kaj malgraŭ ĝia
superboneco?”</p>

<p>“Ne, via grafina moŝto.”</p>

<p>“Ĉar mi suspektis, ke pro ĝi mi havis tiun strangan
ridoplenan dormon, kiu faris, ke hieraŭ matene mi ne rajdis
surĉevale. Cipriano, strangaj aferoj okazas en mia kastelo.
Mi... Nu, kio estas tiu bruo?”</p>

<p>Ambaŭ iris al la fenestro por rigardi eksteren. Pluraj
aŭtoj alvenis sinsekve, kun brua rapidego.</p>

<p>“Strange! Plu strangaĵoj! Rigardu ilin! Kion diable ili
venas serĉi ĉi tie? Nu, vi konas vian devon, Cipriano, iru
demandi, kion ili deziras.”</p>

<p>“Jes, via grafina moŝto.”</p>

<p>Peze, malrapide, kiel ĉiam, la ĉefservisto direktis siajn
paŝojn al la nov-alvenintoj.</p>

<p>Post kelkaj minutoj, li frapis al la dormĉambra pordo,
kaj, aŭdinte la jeson de l' mastrino, respekte eniris.</p>

<p>“Estas ĵurnalistoj, via grafina moŝto.”</p>

<p>“Ĵurnalistoj, ĉu? Kion ili deziras?”</p>

<p>“Ili petas informojn pri via malapero.”</p>

<!-- paĝo 51 -->

<p>“Ankaŭ ili! Kio estas tiu ŝerco? Ĉu vi scias?”</p>

<p>“Nenion, via grafina moŝto. Ĉu vi akceptos ilin?”</p>

<p>“Jes. Mi tuj venos. Ili deziras informiĝi, ĉu ne? Nun
informiĝos mi. Atendigu ilin en la sidĉambro kun la blua
murpapero. Dume, mi forprenos ĉi tiujn rajdovestojn kaj
surmetos ion taŭgan.”</p>

<p class="steletoj">* * *</p>

<p>Kiam la grafino eniris en la sidĉambron, da ĵurnalistoj
estis almenaŭ dudek.</p>

<p>“Silenton, gesinjoroj, mi petas,” laŭtis Cipriano. “Ŝia
moŝto la grafino de-Montokalva konsentas alparoli vin.”</p>

<p>Anstataŭ silento venis dekoj da demandoj:</p>

<p>“Ĉu vi sukcesis liberigi vin mem?”</p>

<p>“Ĉu la polico...”</p>

<p>“Kiel ili vin suferigis?”</p>

<p>“Gesinjoroj, gesinjoroj, bonvolu silenti,” ripetis Cipria<!--
-->ano.</p>

<p>“Mi...” komencis la grafino, sed ŝi ne povis daŭrigi pro
la bruo.</p>

<p>Tamen, post momento, sentante, ke la grafino ne restos,
se ili ne sin tenas pli ĝentile, la ĵurnalistoj eksilentis.</p>

<p>“Gesinjoroj,” reparolis la grafino. Ŝi uzis por ili la
tonon, per kiu ŝi siatempe komunikis kun ĉevalo aparte mal<!--
-->obeema. “Bonvolu diri al mi, kio okazis. Vi estas ĵurnalistoj,
vi do estas la fakuloj pri informado, la homoj, kiuj scias ĉion
pri ĉio. Mi bezonas scii. De kie venas la granda ŝerco, ke mi
malaperis? Kiam diable mi malaperis, ne sciante tion mem?”</p>

<p>Dek voĉoj samtempe aŭdigis sin, sed nelonge.</p>

<!-- paĝo 52 -->

<p>“Silenton,” kriis la grafino, kun tono tiel obeiga, ke la
multvoĉa, miksparola aro submetiĝis: post unu sekundo,
aŭdiĝis nur la falo de notlibro, kaj ĉiuj sentis, kvazaŭ eĉ tiu
pardonpetus.</p>

<p>“Nur unu respondu al unu demando,” ŝi aldonis, pli
mallaŭte. “Vi, sinjoro, diru al mi: de kie venis la ideo, ke mi
malaperis?” Kvazaŭ pistolo, ŝia montrofingro direktiĝis al
senhara longnazulo, kiu sidis en la unua vico.</p>

<p>“Nu, sinjorino... eee... sinjorino grafino... eee...
sinjorino la grafino, mi... mi eksciis per komunikaĵo el la
Tutlanda Inform-Agentejo, kiel verŝajne ĉiuj, kiuj ĉi tie
sidas.”</p>

<p>“Dankon. Ĉu vi eksciis sammaniere?” ŝi ĉi-foje deman<!--
-->dis brunharan virineton.</p>

<p>“Jes, sinjorino.”</p>

<p>“Kion enhavis tiu komunikaĵo?” ŝi demandis tre junan
viron, kiu aspektis studente.</p>

<p>Lia voĉo estis neatendite malalta.</p>

<p>“Ke la Movado por Vera Eŭropo – t.e. unu el tiuj
terorist-grupoj, ĉu vi konas? – kaptis vin kaj liberigos vin
nur, se oni ellasos el polica gardo tri anojn de la movado, kiuj
estis antaŭ nelonge arestitaj.”</p>

<p>Dum trafis la ĉambron silento tiel ‘dika’, ke oni preskaŭ
povis tuŝi ĝin, la grafino ĉirkaŭrigardis la grupon per okuloj
plenaj je malvarma fajro.</p>

<p>“Kaj neniu havis la ideon telefoni ĉi tien por kontroli,
ĉu tiu informo estas ĝusta!” ŝi koleris. “Nek la inform-<!--
-->agentejo, nek la polico, nek la ĵurnalistoj mem!”</p>

<p>Ĉiuj ĵurnalistoj kaj fotistoj mallevis la kapon. Ili kon<!--
-->sciis, tro malfrue, ke ĉiu mesaĝo venanta el la Movado por
Vera Eŭropo tiom impresas – ĉar ĉiuj ĝis nun estis plej
timinde seriozaj – ke la ideo, ke io ĉi-foje fuŝiĝis, fakte trafis
neniun, antaŭ ol la grafino parolis.</p>

<!-- paĝo 53 -->

<p>“Nu, gesinjoroj, ĉi tio sufiĉos. Vi povas raporti, ke mi
estas same libera hodiaŭ, kiel mi hieraŭ estis, ke neniu min
alsaltis aŭ kaptis, kaj ke mi konsilas al la informaj medioj,
same kiel al la polico, alifoje interesiĝi pri la ĝusteco de
ricevataj mesaĝoj. Vi povas foriri, gesinjoroj.”</p>

<p>Eklumis dekoj da fulmoj. Ili signis, kiom gravas al ĉiu
reveni al la ĵurnal-oficejo kun foto de tiu malbela, sed efike
aŭtoritata persono. Tiu-momente, ŝia digneco, ŝia volo esti
obeata imprese elstaris. Ŝi estis admirinda, kaj la fotoj tion
montros al la admirema publiko.</p>

<p>Obeeme, raportistoj kaj fotistoj eliris el la kastelo, kaj
disveturis for.</p>

<p class="steletoj">* * *</p>

<p>“Nu, Cipriano, kion mi povus fari koncerne tiun trink<!--
-->aĵon? Iu drogo troviĝas en ĝi, ĉu ne?”</p>

<p>“Mi havas ideon, via grafina moŝto, se vi permesos. Mia
filino Elza, kiel vi eble scias, havas amikon, tre proksiman
amikon, kiu estas ĥemiisto. Eble mi povus peti lin analizi
la trinkaĵon kaj komuniki siajn trovaĵojn al vi.”</p>

<p>“Tre bona ideo, Cipriano. Mi plene konsentas. Kaj
nun, bonvolu peti Elviran veni ĉi tien. Ŝi helpu vin porti ĉi
tiun policanon al alia ĉambro, mi diru: al la roza. Kiam mi
ŝanĝis miajn vestojn antaŭ ol iri malsupren al tiu stranga
ĵurnalista kunsido, ĉi ties ĉeesto min ĝenis. Mi sentos min
pli bone, se la dormĉambro denove estos nur mia.”</p>

<!-- paĝo 54 -->

<h2>12</h2>

<p>Kio malfaciligas la taskon de rakontisto, tio estas la
fakto, ke tiom da okazaĵoj disvolviĝas samtempe. Pardon<!--
-->pete, via raportisto, kara leganto, invitas vin nun reveni pli
fruen, al tiu momento, kiam la grafino, nescia pri la strangaj
informoj, kiuj rondiris pri ŝi, plezure rajdis en la bon-odora
naturo matena, aŭ – se vi preferas – al tiu tempo, kiam
policano Petro Molnja mirigis Ciprianon kaj Elviran per siaj
neatenditaj deklaroj. Kaj ni vidu, kion faras tiumomente
la sekretario de s-ro Pipelbom. Certe vi ne dubas, ke tiu
ide-riĉa junulo ne restis sen-aga. Vi pravas. Lia menso laboris,
fakte, kun ega rapideco. Lia penso-irado disvolviĝis prok<!--
-->simume jene:</p>

<p>‘La grafino estis kaptita de amatora teatra grupo, al
kiu mi mem proponis tiun taskon, post diskuto kun Diana
Belpar, el la edziĝ-agentejo. Se el tiu grupo ŝi transiris al la
teroristoj de la Movado por Vera Eŭropo, tio indikas, ke unu
el la membroj de tiu movado troviĝas ankaŭ en la grupo
teatra.</p>

<p>‘Kiu tiu povas esti? Nur tiu, sub kies gardo la grafino
restis dumnokte. Kaj nur unu persono povas helpi min trovi,
kiu li estas: Diana Belpar.’</p>

<p>Tiel okazis, ke Johano refoje vizitis Dianan. Je la dua
vizito, ŝi aperis al li eĉ pli bela.</p>

<p>“Jes,” ŝi diris, post kiam li raportis pri sia pripensado.
“Vi pravas. Estas simple. Ni lasis ŝin ĉe Ĝeraldo, kiu ekde
<!-- paĝo 55 -->
la unuaj planoj proponis al ni sian apartamenton, aŭ, pli
ĝuste, la tre grandan apartamenton, kiun li portempe
disponas, neniu komprenis, pro kiaj cirkonstancoj. Ĝeraldo
estas tiu negranda malfortulo, kun aspekto ne tre sana, kiun
vi vidis, kiam vi renkontis kelkajn el la grupo por klarigi niajn
rolojn, ĉu vi memoras? Li havas strangajn ideojn pri politiko
kaj socio. Nun, aŭdinte viajn klarigojn, mi ne dubas, ke povas
esti nur li.”</p>

<p>Johano do, bedaŭre sed necese, forlasis Dianan, kaj
aŭtis al la ĝeralda adreso. Li havis radion en sia aŭto kaj la
senmira voĉo de la parolisto subite ĵetis al liaj oreloj plej
saltigan informon: la grafino estas tute libera kaj bonfarta,
kaj ŝajnas, ke la teroristoj mispaŝis, kaj erare kaptis iun alian.
Kvankam la afero ankoraŭ ne estas tute certa, la medioj
ĝenerale bone informataj emas opinii, ke la persono, kaptita
pro fuŝo, estas iu Elza Najtingál, filino de ges-roj Cipriano
kaj Elvira Najtingál, servistoj ĉe la grafino de-Montokalva.</p>

<p>“Nu, nu, nu, nu,” Johano laŭte diris al si, kun tiu
admirinda mensa potenco, kiun li elmontris en ĉiaj cirkon<!--
-->stancoj, eĉ plej streĉaj, “nu, nu, nu, nu.”</p>

<p>Alveninte antaŭ la pordo de la apartamento, kies adre<!--
-->son Diana donis al li, li sonorigis, kun koro forte batanta.
Ĉar neniu responde venis, li – ĉiam praktikema – simple
provis, ĉu la pordo estas ŝlosita. Mire, li konstatis, ke ne.</p>

<p>Kompreneble, li miris. Kiel li povus scii, ke, elirante
el la apartamento, Ĝeraldo, dolore tuŝita de la malestimaj
vortoj de Adamo, kaj ankaŭ sub la efiko de la bato, kiun
li ricevis, paŝis duonsvene, kaj tute forgesis ŝlosi la elir<!--
-->pordon?</p>

<p>Johano do eniris, vizitis la apartamenton, sed trovis
nenion, kio ebligus scii ion ajn pri la mistero. Li serĉis kaj
serĉis senrezulte.</p>

<p>Senkuraĝigita, li staris ĉe la fenestro, rigardante ekste<!--
[paĝo 56]
-->ren, kaj sin demandis, kion fari plue, kiam aŭto alvenis kaj
lokis sin ĉe libera loko ĉe-trotuara ne malproksime de la
domo, sed ĉe la kontraŭa flanko de la strato.</p>

<p>Li rigardis ĝin senpense dum sekundo, sed baldaŭ lia
atento streĉiĝis. Du junaj viroj eliris el la aŭto kaj ilia sinteno
estis observinda. Dum la unua ŝlosis la antaŭan pordon mal<!--
-->dekstran, la dua tiris el la veturilo junulinon, al kiu, videble,
tiu perforto ne plaĉis. La unua knabo baldaŭ alvenis apud
sian kunulon, kaj per io, kio, kvankam kaŝita, certe estis
pistolo, devigis la junan virinon eliri. Kun streĉita intereso,
Johano rekonis unu el la du viroj: estis tiu Ĝeraldo, pri kiu
li ĵus parolis kun Diana Belpar, kaj kiun li renkontis, kiam
li klarigis al la teatra grupo la faman grafin-kapton.</p>

<p>Lia intereso iĝis eĉ pli granda, kiam la knabino hazarde
levis la vizaĝon. Li tuj rekonis ĝin: ŝian foton li vidis ĉe
Cipriano Najtingál, kiam li tiun vizitis, por scii kiel eble plej
multe pri la grafino kaj aranĝi la ludotan savon fare de s-ro
Pipelbom. Sen ia dubo, ŝi estis tiu Elza, pri kiu la radio
ĵus informis.</p>

<!-- paĝo 57 -->

<h2>13</h2>

<p>En tiu sama minuto, Elvira, la patrino de Elza, aŭskultis
la radion, dum ŝi riparis vestojn por la grafino. Terurate ŝi
aŭdis ĝin diri:</p>

<p>“La ĉefo de la Movado por Vera Eŭropo ĵus telefonis
al la Tutlanda Inform-Agentejo novan komunikaĵon, el kiu
rezultas, ke la fakto, ke ne grafinon tiu grupo kaptis, sed
simplan laborulinon, neniel ŝanĝas la decidojn pli frue alpren<!--
-->itajn. Por tiu movado, la vivo de simpla knabino ne valoras
malpli ol la vivo de grafino. Se la polico rifuzos liberigi
Paŭlon Kravatan, Sofian Molinor kaj Janon Superŝuton,
Elza Najtingál mortos, kaj pri tio respondecos la aŭtoritatoj
de la lando.”</p>

<p>Unu el la karakterizoj de la Movado por Vera Eŭropo
– bona aŭ malbona laŭ la vidpunkto – estis ĝia kapablo
agi tre rapide. Apenaŭ la informo pri la eraro rilate la kapt<!--
-->itan virinon diskoniĝis, jam la Movado faris decidon, kaj
sciigis ĝin al la tuta publik-opinio.</p>

<p>Por Elvira, la bato estis preskaŭ mortiga. Ŝi neniam
imagis antaŭe, ke simila aventuro povus okazi en simpla
vivo, kiel la ŝia. Ne mankis multo, ĝis ŝi svenus.</p>

<!-- paĝo 58 -->

<h2>14</h2>

<p>Dume, en la urbo, Johano trafenestre plu rigardis la du
junulojn. Perforte kondukante Elzan kun si, ili direktis siajn
paŝojn al la domo, en kiu li troviĝis. Li sin demandis, kial
ili revenas kun ŝi al tiu apartamento.</p>

<p>La kialo, kiun kompreneble li ne povis koni, estis plej
simpla. La policaj esploroj koncerne la Movadon por Vera
Eŭropo pli kaj pli fruktis. Al la dokumentoj trovitaj en la
hejmo de Jano Superŝuto aldoniĝis la tro-parolemo de Sofia
Molinor, kaj tiel koniĝis pluraj el la kaŝejoj kaj kunvenejoj
de la bando. Kiam Adamo kaj Ĝeraldo alvenis al la t.n. Punk<!--
-->to 3, kie ili devis kaŝi kaj gardi Elzan, ili vidis policanon stari
sur la trotuaro kaj prave konkludis, ke la sekreto pri tiu loko
estas malkovrita.</p>

<p>Ili tiam veturis al Punkto 2, sed refoje konstatis, ke la
domon gardas viro suspektinde polic-aspekta. Demandate
per telefono, la ĉefo respondis, ke ili reiru portempe al la
apartamento de Ĝeraldo, ĝis li aranĝos pli bonan solvon al
la problemo. Kvankam tiu apartamento estis rigardata plej
riska – ĉar konata de la teatra grupo, kiun la polico certe
pridemandos – ĝi estis nun pli bona ol nenio. Estis ja dube,
ĉu la polico baldaŭ scios pri la rolo de la teatranoj: eĉ teatra,
la kapto tamen estis neleĝa, kaj, plej certe, nek Pipelbom,
nek lia sekretario, nek la anoj de la teatra grupo emos rapidi
al la polico por rakonti pri si tiurilate. Krome, la ĉefo opiniis,
ke post unu horo jam li povos telefoni al la du gardantoj, kien
ili konduku Elzan, por ŝin teni plej sekrete.</p>

<!-- paĝo 59 -->

<p>Pri ĉio ĉi Johano evidente nenion sciis, sed tio ne ĝenis
lian pensadon. La urĝa afero nun estis, ne starigi al si ne<!--
-->respondeblajn demandojn, sed agi kaj profiti la kelkajn sekun<!--
-->dojn, dum la aliaj atendas trans la strato, ĝis okazos inter<!--
-->rompo en la sinsekvo de aŭtoj, kaj ili povos trairi ĉi-flanken.</p>

<p>Ricevinte de la naturo rimarkindan kapablon problem-<!--
-->solvi, kiun li konstante pligrandigis uzadante ĝin ekde la
infanaj jaroj, Johano tuj ekhavis agplanon en la menso. Li
eliris el la apartamento, venigis al si la lifton, iris al la tuj
supra etaĝo en tiu suprenportilo, kaj lasis ties pordon tute
malfermita, tiel ke ĝi – la lifto – ne plu povis funkcii. Li
tiam malsupreniris sur la ŝtuparo ĝis loko, de kie li povis
rigardi la pordon de la apartamento kun minimuma risko
esti vidata.</p>

<p>Li aŭdis la tri alveni ŝtupare, esprimante sian malkon<!--
-->tentecon pri la liftopaneo.</p>

<p>Dum Ĝeraldo tiris el sia poŝo rondon kun ŝlosiloj, prenis
la ĝustan kaj metis ĝin en la seruron, Adamo tenis Elzan firme
ĉe la brako. La pistolo, kiun Johano antaŭe observis de la
apartamenta fenestro, ne plu videblis. Verŝajne la bandanoj
opiniis tro danĝera teni videblan armilon en normala apar<!--
-->tamenta domo, kie iu ajn, irante al unu el la najbaraj loĝejoj,
povus pasi kun des pli da tempo por rigardi, ĉar la lifto paneis
kaj laŭŝtupara iro ĝenerale ne estas fulmrapida.</p>

<p>Preskaŭ kure, Johano malsuprenvenis ĝis la interŝtuparo,
kie la tri staris, kvazaŭ li ĵus eliris el la supra loĝejo.</p>

<p>“Elza! Vi ĉi tie! Kia bonŝanco!” li kriis. Kaj, sam<!--
-->momente, profitante la ekmiron de la aliaj, li hakbatis kun
grandegaj forto kaj rapideco la manradikon de Adamo, kiu
nur povis ellasi la brakon de Elza.</p>

<p>Ĝeraldo staris kun malfermita buŝo, kvazaŭ stultigita.
Per du fulmrapidaj batoj, Johano igis ambaŭ junulojn perdi
sian egalpezon.</p>

<!-- paĝo 60 -->

<p>“Venu, ni kuru,” li flustris al la knabino, kaptante
ties manon kaj tirante ŝin al la ŝtuparo. Ambaŭ malsupren
kuris.</p>

<p>La du aliaj ekrapidis post ili, sed la kelkaj sekundoj,
kiujn ili perdis, estis decidaj. Jam Johano kaj Elza troviĝis
sur la trotuaro, kaj la multaj homoj, kiuj pasis tie, malhelpus
al la du bandanoj agaĉi.</p>

<p>Johano kaj Elza eniris kafejon tiel plenan je homoj, ke
la loko estis tute sendanĝera. Ŝi ja bezonis tuj refortigilon.</p>

<p>Bedaŭrinde, Johano eraris pri unu punkto. Li estis certa,
ke liaj du malamikoj ne povis vidi, kien Elza kaj li iris. Li
opiniis ilin tro malproksimaj. Fakte, Ĝeraldo sukcesis rapidi
pli ol Johano imagis, kaj li observis, kiun trinkejon la paro
eniras. Tiu interesa scio estis por li nepre uzinda. Li taksis
pli saĝa ne komuniki ĝin al sia kunulo, kiu troviĝis post li,
kaj vidis nenion.</p>

<p class="steletoj">* * *</p>

<p>“Mi ne scias, kiel danki vin. Mi vere timis! Ili absolute
ne volis kredi, ke mi ne estas la grafino, almenaŭ komence.”</p>

<p>“Tamen, via aĝo...”</p>

<p>“Ili ne sciis pri la aĝo de la grafino. Ili sciis, ke ŝi pasos
surĉevale en iu tre preciza loko, kie ili ŝin atendis, je tre
preciza horo, ĉar la grafino havas tre firmajn kutimojn
tiurilate. Ili sciis pli malpli, kiel ŝi estos vestita. Kaj tio
sufiĉis. Kiam ili vidis, ke mi estas tre juna, ili okulumis unu
al la alia kaj ridis inter si, kvazaŭ la afero estus eĉ pli kom<!--
-->prenebla. Sed ili rifuzis diri al mi, pri kio temas.”</p>

<!-- paĝo 61 -->

<p>Johano nenion diris, sed komprenis. La teatraj amato<!--
-->roj, kiuj konsentis ludi la rolon de teroristoj, sciante, ke la
celo estas doni al s-ro Pipelbom okazon aperi kiel savanto,
opiniis tute verŝajna, ke la industriisto enamiĝis al tre juna
kaj tre bela knabino.</p>

<p>“Sed kiel vi konis mian nomon? Kiel okazis, ke vi
ĉeestis tiel ĝustatempe?” ŝi plu demandis.</p>

<p>“Nu, mi rekonis vin laŭ foto, kiun mi vidis ĉe viaj
gepatroj, kiam mi informiĝis pri la kutimoj de s-ino de-Mon<!--
-->tokalva, por aranĝi la kapton.”</p>

<p>“La kapton! Ĉu vi respondecas pri la afero?”</p>

<p>Miroplenaj okuloj rigardis lin, samtempe time kaj ne<!--
-->time. Tuj Johano trankviligis ŝin. Li klarigis pri la edziĝ-<!--
-->plano, pri la fakto, ke la grafino volas, ke oni ne sciu, ke ŝi
turnis sin al edziĝ-agentejo, kaj pri la neceso aranĝi savan
intervenon fare de s-ro Pipelbom. Ial, li opiniis, ke ŝia patro
raportis nenion al ŝi pri la ideo edzigi la industriiston al la
grafino de-Montokalva.</p>

<p>Kiam Elza ekridegis, estis lia vico rigardi ŝin mire. Kaj
kiam ŝi ekparolis, li miris eĉ pli.</p>

<p>“Hahahaha! Ŝi neniam turnis sin al edziĝ-agentejo.
Haha! Ŝi eĉ ne suspektas, ke ŝi – hahahahaha! – ke ŝi ‘dezi<!--
-->ras’ edziniĝi! Tio estas mia plano, mia ideo!”</p>

<p>“Via, ĉu vere? Kiel eblas? Kiel vi partoprenis en ĉi tiuj
aranĝoj?”</p>

<p>Siavice, nun, rakontis ŝi. Ŝi klarigis, kiel ŝi sugestis al
sia patro agi por konduki la grafinon al edzineco.</p>

<p>Tiel agrable babilante, ili plenigis la mankojn en sia
respektiva kompreno pri la aventuro. Ju pli ili parolis, des
pli Johano sentis sin kortuŝita. Kiel erare li opiniis, ke Diana
Belpar estas bela. Kompare kun Elza, ŝi apenaŭ vivetas. Eble
la fakto, ke li tuŝis ŝian manon ekde la unua renkonto, ke
li savis ŝin, ke ili travivis kune veran aventuron, al kiu ne
<!-- paĝo 62 -->
mankis risko, eble ĉio ĉi efikis por rapidigi la movojn de
lia koro.</p>

<p>Ĉiaokaze, ju pli li rigardis ŝin, ju pli li lasis la muzikon
de ŝia voĉo trafi lian menson, des pli lin tenis sento nemis<!--
-->komprenebla: se ĉi tio ne estas amo, amo simple ne ekzistas.</p>

<p>Strange: al Elza okazis io simila. Liaj longaj kruroj, kiujn
ŝi apenaŭ povis sekvi dum la ĵusa forkuro, lia inteligenta
vizaĝo, liaj fortulaj ŝultroj kaj la pli profundaj ecoj, kiujn
malkaŝis la efektivigo de ŝajne facila, sed nekredeble efika
savplano, estigis en ŝi tiun admiran amon, kiu plej kontent<!--
-->igas la nekonsciajn dezirojn de koro virina. Nikolao la ĥemi<!--
-->isto estis ŝiamense nun nur pala, senrealeca fantomo, pri
kiu ŝi emis forgesi.</p>

<p class="steletoj">* * *</p>

<p>La Kafejo de la Nova Epoko, kie ili sidis, troviĝas ĉe
stratangulo. Pro tio ĝi havas plurajn enirejojn, el kiuj unu
troviĝas en mallarĝa flanka strato. Tiun Ĝeraldo bone konis.
Li sciis, ke pasante tra ĝi, li povos diskrete ĉirkaŭrigardi
antaŭ ol fari decidon.</p>

<p>Efektive, enirante tra la flankstrata pasejo, li tuj vidis,
kie sidas la paro. Bedaŭrinde, estis tiom da homoj en la
kafejo, ke li ne povis alproksimiĝi sufiĉe, por aŭdi, kion tiuj
du diras. Li sidis ĉe iom fora tablo, kaj petis kafon. Trinkan<!--
-->te, li observis ilin. Kun granda intereso li rimarkis, ke ambaŭ
gejunuloj pli kaj pli atentas unu la alian, kaj elmontras ĉiujn
signojn de tiu malsano – amo – kiun li ege malestimis. Li
ridetis al si.</p>

<!-- paĝo 63 -->

<p>Kial li venis ĉi tien? Nu, en la antaŭaj horoj, li fuŝis
multajn aferojn: li lasis la ‘grafinon’ bati lin svenige; en sia
miskonscia stato, li forgesis ŝlosi la apartamenton; li lasis
miron superi la reagon de vera militanto kaj tiel ebligis la
liberigon de l' kaptita knabino.</p>

<p>Post ĉiuj ĉi fuŝoj, li serĉis rimedon kompensi la fian
impreson, kiun li faros al la ĉefo, kiam tiu ekscios. Kaj por
trovi ideojn tiucele, certe estos utile spioni, kaj ekkapti kiel
eble plej multe el la planoj de la ‘grafino’.</p>

<p>Kompreneble, eniri la kafejon estis iom riske. Se unu
el la du rekonus lin, eble ili vokus la policon. Sed, se li estos
tre singarda, li certe sukcesos agi nevidate. Kaj nun, la ama
sinteno de la du igis tiun opinion pli kaj pli certa.</p>

<p>En la Kafejo de la Nova Epoko, verdaĵoj estas taŭge
lokitaj por dispartigi la ejon al pli plaĉaj, pli intimaj ejetoj.
Sed la impreso de intimeco estas misa. Persono, kiu troviĝas
sola kaj senbrua sur la ĝusta sidloko, kaj havas bonan aŭdon,
povas plene kompreni, kio estas dirata je la alia flanko de
la verdaĵa apartiga aranĝo.</p>

<p>Ĝoje Ĝeraldo konstatis, ke la maljuna sinjoro, kiu sidis
tuj ĉi-flanke de la verdaĵoj, trans kiuj diskutas Johano kaj
Elza, ekstaras kaj foriras. Senhezite li rapidis al ties loko,
zorgante, ke la du gejunuloj ne rimarku lin. Li eksidis kaj
turnis al la paro streĉitan orelon (fakte tiun, kiu ne suferis
la boksadon fare de Elza). La interparolo estis eĉ pli interesa,
ol li antaŭvidis.</p>

<p class="steletoj">* * *</p>

<!-- paĝo 64 -->

<p>“Mi ĝojas konstati, ke viaj interesoj estas la samaj, kiel
la miaj,” Elza estis diranta, kiam Ĝeraldo komencis sub<!--
-->aŭskulti. “Ankaŭ por miaj gepatroj – kaj sekve por mi –
realigi vian ideon gravegas.”</p>

<p>“Jes, pri la ideo, pri la celo, ni plene konsentas. Restas
nur aranĝi la rimedojn. La unua plano misfalis, sed ni certe
povos elpensi duan, kiu sukcesos. Ĉu, ekzemple, ŝi ne havus
ion tre valoran, juvelojn, aŭ ion similan, kion ni povus ŝteli,
aranĝante la cirkonstancojn tiamaniere, ke mia...”</p>

<p>“Jes,” ŝi interrompis, kun streĉita voĉo, “jes, jes, jes, jes.
Bonega ideo. Perfekte, perfekte, perfekte. La zono! La sankta
zono! La zono de Sankta Gaspardeto! Ĝi perfekte taŭgus.”</p>

<p>“Kiel? Kio estas la zono de Sankta Gaspardeto?”</p>

<p>“Estas tre larĝa zono el mi-ne-scias-kiu teksaĵo, kiun
laŭdire tiu sanktulo ricevis post ia speciala bonfaro komence
de la mezepoko. Ĝin ĉiam konservis la familio de-Monto<!--
-->kalva. Sur ĝi estas speco de surskribo, kiu estis tro malpreciza
por povi prezenti ian ajn intereson, ĝis antaŭ nelonge, dank'al
novaj fotaj metodoj, historiisto sukcesis igi ĝin tute legebla.
Evidentiĝis, ke ĝi estas plejplej grava por la historio de la
religio en la frua mezepoko.”</p>

<p>La vizaĝo de Johano esprimis dubemon.</p>

<p>“Mi min demandas, ĉu tio taŭgus. Ĝi ŝajnas al mi iom
tro stranga por niaj celoj. Ĝi ne interesus la publik-opinion
same kiel la kapto de la grafino. Ŝi do havos tute alian reagon
ol...”</p>

<p>“Tute ne. Eble estus tiel, antaŭe. Sed nun ne plu. Pro
la vizito papa.”</p>

<p>“Kial vi enmiksas la papon en ĉi tiun aferon?”</p>

<p>“Atendu, vi tuj komprenos. Kiel vi scias, la papo decidis
viziti nian landon. Nu, estas aranĝite, ke li venos al la kastelo
de Montokalva por admiri la zonon de Sankta Gaspardeto.”</p>

<p>“Ĉu vere? Kial?”</p>

<!-- paĝo 65 -->

<p>“Mi suspektas, ke la grafino aranĝis tion, por ricevi
monhelpon de la ŝtato kun la celo rebeligi la disfalantan
kastelon. Ŝi legis ie, ke la papo, kiam li estis juna, faris esplo<!--
-->rojn kaj verkis studon pri Sankta Gaspardeto. Ŝi havas rilatojn
kun iu en Vatikano – malnova konato de ŝia forpasinta
edzo, miaopinie – kaj ŝi informis tiun pri la fakto, ke la plej
grava memoraĵo pri tiu sanktulo troviĝas en la kastelo de
Montokalva. La vatikanulo agis tre efike, kaj oni enskribis
tiun viziton en la vojaĝplanon de la papo. Se la zono de
Sankta Gaspardeto nun malaperus, estus mortiga katastrofo
por ŝi.”</p>

<p>“Bonege, perfekte, admirinde. Ĝuste tiun zonon ni
devas ŝteli. Ĉu ĝi estas facile prenebla?”</p>

<p>“Por iu ekstera ĝi estas absolute neprenebla. Sed miaj
gepatroj laboras en tiu kastelo ekde antaŭ ol mi naskiĝis. Mi
vivis preskaŭ mian tutan vivon tie. Tiu kastelo ne havas
sekretojn por mi. Kaj mi konas la ĝustan metodon, por
kapti la zonon sen iu ajn risko, se nur mi sukcesos dormigi
la grafinon sufiĉe profunde.”</p>

<p>“Belege, belege. Aŭskultu, kara, necesas nun, ke mi
rapidu al la oficejo. Mi kompreneble devas proponi la planon
al vi-scias-kiu kaj diskuti pri kelkaj detaloj kun li. Mi... Ej!”</p>

<p>“Kio okazas?”</p>

<p>“Mi ĵus pensis. Ni tamen devus iri raporti vian savon al
la polico! Tiu certe rompas al si la kapon por trovi rimedon
scii, kie vi troviĝas, kaj kiamaniere savi vin!”</p>

<p>Ambaŭ eksplodis per rido.</p>

<p>“Vi pravas. Mi ne emas raporti alies misfarojn al la
polico, ĉefe se temas pri junuloj, kiuj agas politike, sed ĉi
tiuj estas danĝeraj. Dum ili haltis ie, veturigante min de unu
loko al alia, la plej aĝa el ili iris telefoni al sia ĉefo kaj tiel
eksciis, ke estas nun konate, ke mi ne estas la grafino. Sed
ili tamen decidis uzi min kiel altvaloran garantiaĵon, kiun
<!-- paĝo 66 -->
ili redonos nur, se kompense liberiĝos iliaj arestitaj amikoj.
Ili ne hezitis paroli pri tio, ke ili mortigos min, se la aŭto<!--
-->ritatoj ne akceptos. Ĉu vi imagas, kiel terure estis aŭdi ilin
paroli trankvile pri mia baldaŭa morto, kvazaŭ mi ne ekzis<!--
-->tus?”</p>

<p>“Kompatinda!” Johano estis videble plej kortuŝita.
“Sed ne nur tio. Tiuj uloj respondecas pri multaj mortoj
de homoj tute senkulpaj. Estas tiu movado, kiu eksplodigis
bombon ĉe la sinagogo de Strato Kaloĉaja, kaj tiel mortigis
multajn. Ni nepre devas raporti pri ili. Venu, ni iru policejen.
Diable! Kie estas la kelnero? Tiuj ĉiam forestas, kiam oni
deziras pagi kaj rapidi for. Dume, eble ni rapide decidu, kiel
mi konigos al vi la lastajn aranĝojn pri la ŝtelo.”</p>

<p>“Kial vi ne simple telefonus al mi?”</p>

<p>“Ni ne uzu telefonon. Estas suspektate, ke tiu movado
havas anojn en la ĉefaj telefonaj oficejoj. Ni ne povas allasi,
ke nia plano iĝu konata. Ili jam sufiĉe fuŝis la unuan kaptante
de ni nian kaptitan grafineton.”</p>

<p>“Kion do vi proponas? Kiam vi povos komuniki al mi
la akcepton fare de via ulo, kaj la aliajn detalojn?”</p>

<p>“Postmorgaŭ tagmeze. Ĉu vi konas la restoracion, kiu
staras apud la prahistoria muzeo? La Prapatroj, ĝi nomiĝas.”</p>

<p>“Jes, mi scias, pri kiu vi parolas. Mi tie neniam estis,
sed...”</p>

<p>“Nu, mi invitas vin tagmanĝi tie kun mi. Je la dekdua.
Tiuhore, ne estas multaj personoj, kaj ni povas trovi agrablan
lokon. Ĉu taŭgos?”</p>

<p>“Tute bone.”</p>

<p>Kiam la kelnero fine montriĝis kaj malrapide proksim<!--
-->iĝis al ilia tablo, Ĝeraldo diskrete forpaŝis. Li sciis pli ol
sufiĉe, por taŭge agi, tiel ke la ĉefo rehavu estimon al li.</p>

<!-- paĝo 67 -->

<h2>15</h2>

<p>“Ho, Elza! Estas vi!” la juna ĥemiisto krietis. Ia ĝeno
legiĝis sur lia vizaĝo.</p>

<p>“Jes. Bonan tagon, Nikolao. Estas mi,” ŝi diris per
nesekura voĉeto. Ankaŭ ŝi sentis embarason.</p>

<p>“Eniru, eniru do, mi petas,” li diris kun la tono de
persono, kiu esperas, ke la petato rifuzos la proponon.</p>

<p>“Jes.”</p>

<p>Subite ŝi komprenis, kial ŝin ektenis sento iom stranga.
Kompare kun Johano, Nikolao refariĝis nur amiko, bona
amiko, eble, sed nenio pli. Ne estis dubo en ŝi, ke la amata
estas Johano, kaj nur Johano. Ŝin ĝenis la penso, ke ŝi venas
peti servon de viro, al kiu ŝi ne povos rilati honeste.</p>

<p>Enirante, ŝia rigardo senvole trafis ŝuojn. Plej neatendite,
tie, sur la planko de la apartamenta enirejo, paro da ŝuoj
kuŝis. Ŝuoj virinaj.</p>

<p>“Mi... mi...” provis paroli Nikolao.</p>

<p>“Vi ne estas sola, ĉu?” ŝi diris, scivoleme malfermante
la sekvantan pordon.</p>

<p>Li aspektis, kvazaŭ ŝtelisto kaptita ĉe la freŝa faro.</p>

<p>“La ŝuoj...” li komencis sinĝene, preskaŭ ĝeme.</p>

<p>“Doloris al mi la piedoj, kaj la ŝuojn mi demetis en<!--
-->venante,” sonis agrabla ina voĉo.</p>

<p>“Vi!” Elza kriis.</p>

<!-- paĝo 68 -->

<p>Ja ridetis al ŝi Lucia, la flegistino, kiun ŝi plurfoje
renkontis, kiam Nikolao estis en la hospitalo, kaj ŝi vizitis
lin.</p>

<p>“Mi ne imagis, ke vi venos. Sed eble estas pli bone. Ni<!--
-->kolao kaj mi decidis paroli kun vi. Mi flegis lin dum unu
monato kaj duono, kiam la aĉa ĥemiaĵo, pri kiu vi scias,
malsanigis lian haŭton. Mi enamiĝis al li, kaj li al mi. Par<!--
-->donu, se mi sovaĝe, maldelikate agas, vin suferigante tiel
subite, senprepare, sed... sed... Mi ne kuraĝus atendi pli,
kaj... Sed kial diable vi ridas?”</p>

<p>“Ho, Lucia!” ŝi ekkriis, kaj kisis ŝin. “Kia feliĉo!”</p>

<p>“Kio okazas? Mi ne komprenas. Mi perfidas vin, kaj vi
nomas tion feliĉo?” Nikolao demandis.</p>

<p>“Mi ne sciis, kiel diri la aferon. Mi... Ho Nikolao, mi
tiom ĝojas, permesu, ke mi kisu ankaŭ vin.” Ŝi lin kisis.
Fratine.</p>

<p>“Ankaŭ mi miras,” Lucia interrompis. “Ĉu vi bonvolus
klarigi?”</p>

<p>“Vi scias, ke mi ĵus travivis teruran aventuron. Min savis
junulo, la sekretario de s-ro Pipelbom, Johano. Li savis min.
Mi... Kiel diri? Mi lin amas. Mi lin amas tre forte. Kaj mi
sentis min tiel kulpa rilate al vi, Nikolao!”</p>

<p>“Johano, la sekretario de s-ro Pipelbom, ĉu? Mi bone
konas lin,” Lucia voĉis. “Li havis strangan haŭtan reagon
al kuracilo, kiun iu fuŝdoktoro donis al li, kaj mi flegis lin
dum tuta semajno. Ŝajnis, ke li ekamis min.”</p>

<p>“Iomete, eble, sed tio ne estis tre serioza,” Elza res<!--
-->pondis, kvazaŭ sindefende.</p>

<p>“Vi ne povus imagi, kiom viaj klarigoj min senpezigas,”
Nikolao diris.</p>

<p>“Ho jes,” Elza respondis. “Ho jes, mi povas imagi. Mi
sentas la samon. Mi tre ĝojas pri ĉio ĉi. Sed fakte, se diri la
veron, Nikolao, mi venis submeti al vi fakan problemon.”</p>

<!-- paĝo 69 -->

<p>“Ĉu vere?”</p>

<p>“Jes. Mi bezonus iom pli da tiu substanco, kiun vi
havigis al mi, kaj kies efikon mi provis, tute sukcese, metante
ĝin en la ŝatatan trinkaĵon de la grafino.”</p>

<p>“Kial vi bezonas ĝin?”</p>

<p>“Ĉar mi bezonas refoje dormigi la grafinon.”</p>

<p>Nikolao elmontris malĝojan vizaĝon.</p>

<p>“Finite,” li simple diris.</p>

<p>“Finite, ĉu? Kion vi volas diri?”</p>

<p>“Ke estas finite. La afero ne plu funkcios. La grafino
scias.”</p>

<p>“Scias kion?”</p>

<p>“Ke ŝia trinkaĵo estis... kiel mi diru?... prizorgita.”</p>

<p>“Kion! Kiel ŝi povus...?”</p>

<p>“Jes. Ŝi petis min analizi eltiraĵon de tiu trinkaĵo, kaj
kompreneble...”</p>

<p>“Vi retrovis en ĝi vian specialan dormigilon!”</p>

<p>“Jes, tiun, kiu samtempe dormigas kaj ridigas.”</p>

<p>“Kiel ŝi suspektis?”</p>

<p>“Mi ne scias. Via patro venis al mi, kaj diris, ke la
grafino petas min analizi la trinkaĵon. Li diris, ke ĝis ŝi estos
ricevinta la konkludojn de la analizo, ŝi ne plu trinkos ion
similan.”</p>

<p>“Kion vi diros pri viaj rezultoj?”</p>

<p>“Nu, mi rimarkis, ke estas ananasa suko en tiu trink<!--
-->aĵo. Mi diros, ke tiu preciza ananaso ne estis pura, ne estis
saneca, enhavis ian drog-efikan substancon, kiu agas dormige.
Kion mi diru? Vi tamen ne volus, ke mi diru la veron, ĉu?”</p>

<p>“Ne, certe ne. Ĉu vi opinias, ke ŝi de nun rifuzos tion
trinki?”</p>

<p>“Kiel scii? Verŝajne jes. Ŝi estis tre suspektema. Se ŝi
tre ŝatas tiun fruktovinaĵon, eble ŝi rekomencos trinki ĝin,
sed ne tuj, nur post kiam ŝia nuna impreso estos forsveninta.”</p>

<!-- paĝo 70 -->

<p>“Vi pravas. Kaj tio devigas min ŝanĝi miajn planojn.”</p>

<p>“Pri kio temas?”</p>

<p>Elza plene fidis Nikolaon. Eĉ se iliaj rilatoj aliiĝis, kaj
li transiris de la loko de plej-amato al tiu de amiko, tamen tio
nenion ŝanĝis koncerne lian homan valoron.</p>

<p>Ankaŭ Lucian ŝi fidis. Ŝi sentis ŝin bonkora, aminda,
homo, kiu prenas serioze siajn respondecojn kaj amikecojn,
homo, kun kiu estas facile rilati. Ŝi ne dubis pri ties profunda
sincereco, kaj honesteco.</p>

<p>Sekve, ŝi decidis rakonti la tutan aferon pri la espero
edzigi Adrianon Pipelbom al la grafino kaj la planoj ellabor<!--
-->itaj tiucele. Kiom tio dezirindus por ŝiaj gepatroj, ankaŭ
pri tio ŝi insistis.</p>

<p>“Sed kial vi volas dormigi la grafinon?” Nikolao de<!--
-->mandis.</p>

<p>“Ĉar estas absolute necese por ŝteli la zonon de Sankta
Gaspardeto.”</p>

<p>“Kial?”</p>

<p>“Ĉar tiu zono troviĝas en ĉambro tuj apud tiu, kie ŝi
dormas.”</p>

<p>“Ĉu ĝi estas facile prenebla?”</p>

<p>“Jes kaj ne. La grafino tute ne fidas je t.n. sekursiste<!--
-->moj, sed ŝi estas tre inteligenta. La zono de Sankta Gasparde<!--
-->to pendas sur muro; ĉiu, kiu tien eniras, tuj staras rekte
antaŭ ĝi, sed ĝin ne rimarkas, ĉar la tuta aranĝo de la ĉambro
estas tia, ke ĝi aperas kiel nur unu el multaj ornamaj teks<!--
-->aĵoj.”</p>

<p>“Certe ĝi ne prezentiĝos tiel, kiam la papo venos ĝin
admiri, ĉu?” diris Lucia, iom stulte.</p>

<p>“Kompreneble ne. Tiam ŝi certe aranĝos taŭgan elmon<!--
-->tron. Sed nun ĝi troviĝas sur tiu muro. Eble mi estas la sola
persono, kiu konas tiun sekreton.”</p>

<p>“Kiel tio eblas?”</p>

<!-- paĝo 71 -->

<p>“Kiam la historiisto venis, kiu faris la fotojn kaj tiel
igis la surskribon legebla, mi troviĝis en la apuda ĉambro,
nevidata. Mi kaŝe vidis la grafinon ĝin depreni. Mi neniam
suspektis antaŭe, ke tiu peco de teksaĵo estas io speciala.”</p>

<p>“Mi tamen ne komprenas, kial vi bezonas dormigi la
grafinon,” Nikolao diris.</p>

<p>“Estas nature, ke vi ne komprenas: mi ne klarigis ĉion.
Se ni ŝtelus ĝin dumtage, aŭ vespere, aŭ dum la grafino
forestas – ekzemple kiam ŝi rajdas matene – ni ne sukcesus
aranĝi la savon fare de s-ro Pipelbom en plej efikaj kondiĉoj.
Ni devas agi nokte. Johano opinias tion necesa, kaj mi taksas
lin prava.”</p>

<p>“Ankaŭ mi tion pensas,” Nikolao jesis. “La ŝtelo devas
okazi tiamaniere, ke ŝi, repensante al ĝi poste, ricevu impre<!--
-->son de danĝero, forte sentu, ke ŝtelisto, verŝajne armita kaj
preta mortigi, ĉeestis tuj apud ŝi, dum ŝi dormis.”</p>

<p>“Prave. Tio povas okazi nur nokte. Kaj dumnokte ŝi
dormas en la apuda ĉambro sian malprofundan dormon.”</p>

<p>“Malprofundan?”</p>

<p>“Jes. Plej mallaŭta bruo ŝin vekas. Kaj ĝuste la afero
estas aranĝita tiamaniere, ke se oni provos movi la sanktulan
zonon, tio tuj estigos bruon, kiun ŝi aŭdos. Ŝi klarigis tion al
la historiisto, dum mi aŭskultis. Ŝi konfirmis al li, ke ŝi havas
tre malprofundan dormon, kaj tuj vekiĝus, se iu provus
forŝteli la artaĵon.”</p>

<p>“Jes. Mi komprenas. Vi bezonas, ke ŝi dormu profunde.
Nu, vi venis al la ĝusta persono. Mi povos helpi vin.”</p>

<p>“Nikolao! Mi sciis! Vi estas la plej bona ĥemiisto el la
tuta mondo.” Ŝi kisis lin.</p>

<p>“Atendu momenteton.” Li forlasis la ĉambron.</p>

<p>“Jen,” li diris revenante. “Ĉu vi opinias, ke vi povos
enŝteliĝi en la ĉambron de la grafino du horojn antaŭ ol ŝi
enlitiĝos?”</p>

<!-- paĝo 72 -->

<p>“Facile. Ŝi havas tre regulajn kutimojn. Estos neniu
problemo.”</p>

<p>“Bone. Simple metu ĉi tion ien sub ŝia lito. Vi devos
trui la supran parton tuj antaŭ ol meti ĝin. Tiel, iom post
iom, ellasiĝos senodora gaso, kiu igos ŝin dormi tiel profunde,
ke ŝi aŭdos neniun bruon. Eble de tempo al tempo ŝi ridos,
ĉar estas substanco simila al la unua, kiun ni provis ĉe ŝi.”</p>

<p>“Nikolao, vi estas karulo! Mi ne scias, kiel danki vin.”</p>

<p>“Vi povas danki tre simple. Klarigu al mi la tutan pla<!--
-->non. Kiel vi aranĝos la savon fare de Pipelbom?”</p>

<p>Elza klarigis, sed Nikolao tuj rimarkis punkton danĝe<!--
-->ran:</p>

<p>“Jes, mi komprenas, ke vi bezonas policanon por kapti
la ‘ŝteliston’, ĉar se neniu arestus lin, la grafino suspektus,
ke la tuta afero estas nur komedio. Sed ĉu vi povas fidi tiujn
amatorojn, kiuj elturniĝis tiel admirinde, ke vi riskis vian
vivon? Tio maltrankviligas min.”</p>

<p>“Nu, bone, jes, mi komprenas vian vidpunkton, sed
kion alian ni povus fari? Ĉu vi havas ideon?”</p>

<p>“Oni povas uzi la servojn de alia persono por la rolo
de policano.”</p>

<p>“Kiu?”</p>

<p>“Mi, ekzemple.”</p>

<p>“Nikolao! Ĉu vi tion farus? Kvankam mi...” Kiom ajn
kontentige la rompo de ilia amrilato efektiviĝis, ŝi tamen
sentis sin kulpa.</p>

<p>“Kaj kvankam ankaŭ mi... Kompreneble mi tion farus.
Plezure. Mi ŝatas viajn gepatrojn kaj taksas ilian situacion
ege malkomforta. Devi ŝanĝi la tutan vivmanieron tiuaĝe!
Ne. Mi farus ion ajn por ilin helpi. Kaj ankaŭ mi siatempe
ludis en amatora teatra grupo. Mi scias, kie lui la necesajn
vestojn. Mi ludos tiun rolon kun plej granda ĝojo.”</p>

<!-- paĝo 73 -->

<p>“Kaj ĉar policanoj ĝenerale agas duope, vi bezonos
helpanton. Mi estos tiu helpanto,” proponis Lucia.</p>

<p>“Sed... ĉu virino?”</p>

<p>“Kial ne? Nun estas virinoj en la polico kaj ili faras
la saman laboron, kiel la viroj. Ne estus nenormale, se unu
el la du estus ina.”</p>

<p>“Aŭskultu. Ne mi estas tiu, kiu direktas la realigon de
la plano. Tion faras Johano. Mi transdonos viajn ideojn al
li. Verŝajne li akceptos.”</p>

<p>Ŝi rigardis la paron per gajbrilaj okuloj.</p>

<p>“Policaj gemoŝtoj!” ŝi ridis. “Mi havas la ĝojan devon
prezenti al vi miajn plej sincerajn salutojn. Ĝis la nokta
kunlaboro, ĝis!”</p>

<!-- paĝo 74 -->

<h2>16</h2>

<p>Li akceptis. Ankaŭ s-ro Pipelbom (al kiu Johano opiniis
pli saĝa ne paroli pri la fina ĉeesto de policano en la plano)
estis akceptinta la ideon savi la zonon de Sankta Gaspardeto.
Tiu ideo, konsidere al la papa vizito, aperis al li aparte gratul<!--
-->inda. El lia kolero kontraŭ Johano neniom plu restis.</p>

<p>Ĉion ĉi, kaj la lastajn detalojn de la plano, Johano sen<!--
-->zorge klarigis al Elza, dum ili kune tagmanĝis ĉe “La Pra<!--
-->patroj”.</p>

<p>Ankaŭ Ĝeraldo sidis proksime, streĉante la orelojn. Ne
ĉion li aŭdis, sed la grandan plimulton. Li ne dubis, ke lia
ĉefo treege kontentos.</p>

<p class="steletoj">* * *</p>

<p>Johano apenaŭ revenis de la manĝo kun Elza, kiam
Nikolao vizitis lin. Ili havis longan kunparoladon, mallaŭtan,
pezan je sekretoj.</p>

<!-- paĝo 75 -->

<h2>17</h2>

<p>S-ro Pipelbom estis alta, dika, peza kaj larĝaŝultra. Tio
sendube donis al li havindan korpoforton, kaj lia grandula
aspekto ludis ne etan rolon en la fakto, ke la plimulto el la
homoj emis, se ne lin timi, certe lin respekti, kaj almenaŭ
hezitis antaŭ ol riski malkontentigi lin.</p>

<p>Sed tio, kio estas ofte utila dumtage, prezentas per
si malplaĉan ĝenon dumnokte en loko arboplena. Ĉefe kiam
oni devojiĝis kaj ekstervoje iraĉas en nehoma sovaĝejo.</p>

<p>La dika, peza, alta, larĝa korpo ne sukcesis pasi senbrue
inter la arbetoj; krome, tuŝi la naturaĵojn, ĝenerale malsekajn,
meze de kiuj li malfacile paŝis, estis travivaĵo ne malofte
doloriga, kaj konstante malagrabla. Ju pli li antaŭeniris en
la vivo – kaj ju pli li antaŭeniris en la ĉe-kastela arbaro –
des pli Adriano Pipelbom malŝatis la noktan naturon.</p>

<p>Viro, kies okuloj kapablis bone vidi en la mallumo,
rigardis la malfacilan iron de nia industriisto. Li ridetis.</p>

<p>Apud tiu viro, vestita kiel policano, staris alia persono,
simile vestita. Ĉi-lasta estis virino.</p>

<p>“Ni iru,” la viro flustris en la orelon de sia kunulino.
“Nun estas la ĝusta momento.”</p>

<p>Ambaŭ ekmarŝis direkte al la alta, larĝa, peza, dika
paŝanto. Ili zorgis fari kiel eble plej malmulte da bruo. Junaj,
facilmovaj, ili preskaŭ plene sukcesis.</p>

<!-- paĝo 76 -->

<p>En ĉi tiu aĉa etoso, kie arboj sovaĝe ĵetis siajn malsekajn
branĉojn rekte en la vizaĝon de honesta industriisto, kie
multpiedaj bestetoj prenis liajn krurojn por promenejo, kie
naturo frapigis lian piedon al perfide metita ŝtonego, plej
dolorige, aŭ ĝin faligis, sen antaŭpreparo, en kavon plenan
je akvo aĉ-odora, Adriano Pipelbom rapide alvenis al la
konkludo, ke oni devas ĉi tie esti preta por iu ajn malplaĉa
renkonto. Ion ajn li efektive atendis, krom homa voĉo. Kiam
do voĉo aŭdiĝis tuj proksime, li faris, ekmire, belan surlokan
salton, kiu skuis lian koron, ŝajne, supren ĝis la buŝo.</p>

<p>“Kio?” li diris, provante sensukcese rekapti iom da
trankvilo.</p>

<p>Sed la lumo de poŝlampo, direktita rekte al liaj okuloj,
malhelpis mensan repaciĝon. Krome, ŝajnis al li, ke la hom<!--
-->formo tenanta la lampon surhavas vestojn policajn.</p>

<p>“Kion vi faras ĉi tie?” sonis la aŭtoritata voĉo.</p>

<p>“Mi... mi... nuuuuu... eee...” fuŝparolis Pipelbom.</p>

<p>“Bonvolu paroli iom pli klare,” la alia diris eĉ pli grav<!--
-->tone.</p>

<p>“Mi... mi... mi promenas.”</p>

<p>“Haha! Vi promenas en la bieno de la grafino de-Monto<!--
-->kalva, meze de la nokto. Ĉu la grafino vin invitis? Ĉu ŝi scias
pri via ĉeesto ĉi tie?”</p>

<p>“N...nu... N... ne. Mi...”</p>

<p>“Mi do devas peti vin min sekvi.” Kaj li klarigis, ke ekde
la fuŝa provo kapti la grafinon, fare de teroristoj, la polico
kontrolas atente, kio okazas en la najbaraĵo de la kastelo.</p>

<p>Al la industriisto ŝajnis, ke lia koro, reveninta malalten,
ĉi-foje falis ĝis liaj piedoj. Li sciis, ke nur malfacile li povos
trovi akcepteblan klarigon pri sia ĉeesto, kaj la ideo, ke la
grafino ĉion scios, perdigis al li la malmulton da espero,
kiu restis post la unuaj vortoj de la policano.</p>

<!-- paĝo 77 -->

<h2>18</h2>

<p>La unua afero, kiun Albertina de-Montokalva ĉiam faris,
kiam ŝi eniris sian dormoĉambron por enlitiĝi, estis malfermi
la fenestron. Ĉe fermita fenestro ŝi tute ne povis dormi.</p>

<p>La dua afero estis trinki la ciprianan specialaĵon el vino
kaj fruktosukoj. Sed, de kelkaj tagoj, ŝi hezitis sekvi tiun
malnovan kutimon. Ree, ĉi-foje, ŝi malhavis ĝin.</p>

<p>La tria afero estis demeti siajn vestojn kaj ilin tre zorg<!--
-->eme aranĝi sur seĝon.</p>

<p>La kvara, kaj plej plaĉa, estis kuŝiĝi tute nuda en la
larĝan, komfortan liton, kun plezuriga malstreĉo de ĉiuj
muskoloj.</p>

<p>Kvankam zorgoj ŝin maltrankviligis – laŭ la ĵus ricevitaj
informoj, la riparoj ĉe la maldekstra flanko de la kastelo
kostos eĉ pli multe ol oni komence diris – ŝi baldaŭ sentis
strangan bonhumoron, eĉ nekompreneblan emon ridi sen<!--
-->kaŭze. Kaj ŝi rapide endormiĝis.</p>

<p>Bruo vekis ŝin. Bruo en la apuda ĉambro. Ne iu ajn
bruo. Bruo tute difinita. La speciala bruo, kiun oni faras,
kiam oni forprenas de sur ĝia muro la zonon de Sankta
Gaspardeto.</p>

<p>Ne tuj ŝi ellitiĝis. Ŝi ne sentis veran dormemon, sed ŝi
ankaŭ ne estis plene vekita. Nur kiam ŝi aŭdis, ke la ulo en
la apuda ĉambro foriras kaj diskrete fermas la pordon post
<!-- paĝo 78 -->
si, nur tiam ŝi trovis la forton ellitiĝi. Ŝi surmetis negliĝon
kaj eliris el sia dormĉambro. Necesis vidi, kio okazas.</p>

<p>Homo eĉ inteligenta kelkfoje fuŝas siajn planojn pro
troa memcentreco. Nikolao ĉiam dormas kun fermita fe<!--
-->nestro, kaj la ideo ne venis al li, ke aliaj homoj vivas ali<!--
-->maniere. Tial li ne demandis al Elza, ĉu la grafino enlasas
tutnokte freŝan aeron en sian dormĉambron, kaj li forgesis
diri, ke lia gasa dormigilo funkcias plene nur ĉe fermitaj
fenestroj. Ĉe nia aerŝata grafino, la dormiga efiko estis nur
parta. Pro tio la bruoj vekis ŝin.</p>

<p>Ne necesas diri, ke ŝia unua ago, kiam ŝi troviĝis en la
apuda ĉambro, estis fari lumon por kontroli, ĉu la timata
ŝtelo okazis. La respondo estis bedaŭrinde jesa: sur la muro
mankis la zono de Sankta Gaspardeto. Ŝi preskaŭ ekploris.</p>

<p>Sed nia grafino estas agema homo, kaj kuraĝa. Ŝi mal<!--
-->supreniris al la ter-etaĝo, rigardis eksteren, kaj vidis ombron
paŝantan; ne al la apuda elirejo, de kie oni plej rapide trafas
la vojon al la urbo, sed al la herbejo, trans kiu komenciĝas
la arbareto, kie ŝi rajdas ĉiumatene. Rapidege ŝi surmetis
mantelon kaj botojn, prenis poŝlampon, kaj la ombran
formon eksekvis.</p>

<!-- paĝo 79 -->

<h2>19</h2>

<p>Adriano Pipelbom time pensis pri la horo. Li ne povis
informi siajn kunplanintojn, kaj sekve li verŝajne ne ĉeestos
je la ĝusta momento, kiam li devos interveni por savi la alt<!--
-->valoraĵon, kaj tiel havigi al si la admiron de la grafino.</p>

<p>Liaj gekaptintoj – Nikolao kaj Lucia – kondukis lin al
malnova kabano, kiu staris ne malproksime. Komence, Ni<!--
-->kolao pridemandis la industriiston plej serioze, provante
imagi, kion dirus vera policano en similaj cirkonstancoj.</p>

<p>Sed kiam s-ro Pipelbom komencis rigardi pli kaj pli
ofte sian brakhorloĝon kaj petegis siajn kaptintojn liberigi
lin tuj, proponante altan monsumon garantie, Nikolao ŝanĝis
sian tonon, kaj ankaŭ la enhavon de la interparolo.</p>

<p>“S-ro Pipelbom,” li diris solene, kaj malvere, “mi
fariĝis policano, ĉar tio estis la sola ebleco, kiu prezentiĝis
al mi, kompatinda senlaborulo. Sed mi fakte estas ĥemiisto,
kaj vi konas min.” Unuafoje li montris sian vizaĝon sub plena
lumo.</p>

<p>“Ĉu vere?” respondis la alia. Jes, li rekonis la junulon.</p>

<p>“Vi fariĝis tre riĉa, sinjoro, dank'al multaj bonegaj ideoj,
kiujn vi havis, tute certe. Sed dum la lastaj kvin jaroj, kio
plej riĉigis vin, tio estas la nun tutmonde vendata tabako sen
tabako, kiu vin famigis.”</p>

<p>“Ĝuste.”</p>

<p>“Vi rekonas min, ĉu ne? Mi estas la ĥemiisto, kiu eltro<!--
[paĝo 80]
-->vis tiun substancon. Mi estis tre juna, ne sciis, kiel protekti
miajn interesojn, kaj ĉar mi nepre bezonis monon, mi mal<!--
-->saĝe vendis al vi mian formulon por sumo ridinda.”</p>

<p>“Mi faris nenion neleĝan.”</p>

<p>“Prave. Sed vi riĉiĝis per mia eltrovo, kaj mi restis sen<!--
-->sukcesa kaj malriĉa.”</p>

<p>“Mi ne respondecas pri via malsaĝo. Oni ĉiam devas
porti la sekvojn de siaj decidoj en la vivo, ankaŭ se ili estas
fuŝaj.”</p>

<p>“Jes. Vi perfekte pravas. Kaj mi proponas al vi elporti
la sekvojn de via decido veni ĉi tien ĉi-nokte en plej suspekt<!--
-->indaj cirkonstancoj. Mia polica menso sciigas al mi, ke post
dudek minutoj, vi devus stari en difinita loko, kie via ĉeesto
estas nepre necesa por la sukceso de viaj planoj, kaj kie vi
ne troviĝos, se mi ne ellasos vin.”</p>

<p>“Kiel diable vi tion scias?”</p>

<p>Nikolao ridetis superece.</p>

<p>“Mi havas miajn metodojn. Modernajn policajn meto<!--
-->dojn.”</p>

<p>Lucia rigardis sian amaton admire. Neniam ŝi vidis
homon malveri kun tiom da ŝajna sincereco. Pipelbom estis
plej impresita.</p>

<p>“Kion vi volas? Kiom?” li demandis, kaj lia tono espri<!--
-->mis teruran lacecon.</p>

<p>“Neniom. Mi nur havas proponon al vi.”</p>

<p>“Kiun?”</p>

<p>“Kiel mi ĵus diris, mi preferus labori kiel ĥemiisto ol en
la polico. Sed la nuna ekonomia situacio, kiel vi scias, estas
tre malbona por ĥemiistoj. Ne estas facile trovi laboron. Mi
vin ellasos, kaj eĉ helpos vin efektivigi vian planon, se vi
akceptos havigi al mi duonan parton en la rajto super la
patento rilata al mia eltrovo de tabako sentabaka. Tiel ni
ambaŭ rejustigos maljustaĵon.”</p>

<!-- paĝo 81 -->

<p>Pipelbom diris nenion. Videble okazis en li terura en<!--
-->mensa batalo: disaj emoj ŝiris lin.</p>

<p>“Sed mi proponas al vi ion ankoraŭ pli belan. Mi nun
laboras super vino senvina kaj...”</p>

<p>“Kion?” Pipelbom saltetis, kvazaŭ bombo ĵus eltiris
lin el sonĝo. “Ĉu vi parolis pri vino senvina? Mia revo! Mia
lastatempa ideo!” Li ekkriis kun streĉa esprimo survizaĝe.</p>

<p>“Nu,” daŭrigis Nikolao, “mi preskaŭ sukcesis. La ideo
estas la sama, kiel pri la tabako sentabaka. Ni eltrovu trink<!--
-->aĵon, kiu havu ĉiujn karakterizojn de vino, krom la enhavo
alkohola, kvankam al trinkanto ĝi sentiĝu kvazaŭ alkohol<!--
-->hava. Tiel homoj, kiuj ŝatas vinon, sed ne ĝiajn efikojn sur
la sano aŭ sur la mensa klareco, povos trankvile sensoifiĝi
plezure, sen timi la sekvojn de troa trinkado. Nun aĉeteblas
fruktosukoj, kiuj provas realigi tiun ideon, sed sensukcese.
Ĉiuj ekzistantaj produktoj estas tro dolĉaj, ne redonas la
impreson de alkoholo, kaj tial ne taŭgas por la homoj, kiujn
ni celas.”</p>

<p>“Jes, jes, ne necesas, ke vi disvolvu plu la ideon. Mi
konas jam perfekte ĉiujn manierojn defendi ĝin. Sed kion
pri ĝia realigo?”</p>

<p>“Ĝuste, sinjoro. Se vi akceptos min je via servo –
kontraŭ akceptebla salajro, kompreneble – mi povos fin<!--
-->aranĝi la aferon. Mi jam preskaŭ sukcesis, kaj mia sukceso
pri sentabaka tabako indikas al vi, ke mi ne estas revulo.
Por konduki miajn esplorojn al plene sukcesa fino, mi bezo<!--
-->nas laborkondiĉojn, kiajn nur vi povus havigi al mi. Sed la
tempo pasas rapide. Estus bedaŭrinde perdi multvalorajn
minutojn. Se vi bonvolos subskribi ĉi tiun dokumenton, la
afero estos interkonsentita, kaj mi tuj lasos vin kuri al via
tasko, samtempe urĝa kaj grava.”</p>

<p>Adriano Pipelbom ne estis unu el tiuj homoj, kiuj
subskribas dokumenton sen legi ĝin. Li legis atente. Ĉar la
<!-- paĝo 82 -->
dokumento estis preparita de Johano, laŭ peto de Nikolao,
ĉiuj necesaj punktoj estis antaŭviditaj kun granda precizeco.
Ĉi-foje, Nikolao ne riskis, ke la industriisto profitu de lia
manko de sperto.</p>

<p>“Tiu, kiu preparis ĉi tiun dokumenton, ne lasas multon
al hazardo, kaj scias, kie miskomprenoj povus okazi. Ŝajnas
al mi, ke vi multe serioziĝis, amiko, ekde kiam vi unue rilatis
kun mi. Nu, bone, mi subskribos. Realisto scias, kiam oni
superfortas lin. Kaj eble mi tamen profitos de la aranĝo. Sen<!--
-->vina vino estis unu el miaj karaj ideoj...”</p>

<p>Tiel s-ro Pipelbom fine eliris el sia ĝena situacio. Kaj
ankaŭ Nikolao. Kiu situacio ja estas pli ĝena ol tiu de sen<!--
-->laborulo?</p>

<!-- paĝo 83 -->

<h2>20</h2>

<p>Ĝeraldo sciis precize, kie pasos la ŝtelinto irante al la
aŭto, kie la kunplaninto lin atendas. Pri la resto de la aranĝo
multo estis al li neklara, ĉar Johano kaj Elza, en la restoracio,
kie li ilin subaŭskultis, parolis pri tiuj punktoj subkompren<!--
-->ante multon jam konatan al ambaŭ. Feliĉe por Ĝeraldo, pri
la ĝustaj tempo kaj loko de la transdono ili ne povis paroli
alimaniere ol tute precize, ĉar neniu el tiuj detaloj estis
antaŭe planitaj.</p>

<p>Irante tien, li estis singarda, aŭ pli ĝuste, li volis esti
singarda, kaj li opiniis, ke singarda li estas. Li ja ne povis
allasi al si plian fuŝon. Esplorante la ĉirkaŭaĵon, li ĝoje
konstatis, ke neniu troviĝas tie. Li iom timis la ĉeeston
de policanoj, kiu estus verŝajna, se konsideri, unuflanke,
ke oni antaŭ nelonge alsaltis personon ĉi tie, kaj, aliflanke,
ke en tiu kastelo troviĝas multvalora objekto, kiun la papo
deziras propraokule vidi.</p>

<p>Sed ne sufiĉas imagi, ke oni estas singarda, por sin
gardi efike. Homo fuŝema restas fuŝema, eĉ kiam li zorgas
atente, ĉar la mensaj kaŭzoj, kiuj igas fuŝema, ne malaperas
pro simpla kunstreĉo de la volo sukcesi*.</p>

<p>La enkabanaj okazaĵoj, kiujn ni ĵus priskribis, okazis,
dum Ĝeraldo faris tiun kontrolon, sed ĉar – fuŝemule – li
ne iris ĝis tiu punkto, li kontente deklaris al si, ke lia ĉeesto
estas senriska. Kaj li komencis atendi.</p>

<p class="piednoto">* Al legantoj, kiuj trovas ĉi tion neverŝajna, (jes, jes, kara amiko, tiaj homoj ekzis<!--
-->tas, bedaŭrinde; ne ĉiuj estas same inteligentaj kaj ĝustetaksaj kiel vi) estas konsil<!--
-->ate legi tiajn verkojn kiel <i>Psikopatologio de la ĉiutaga vivo</i>, de Sigmund Freud, aŭ
<i>Psikopatologio de la malsukceso</i>, de René Laforgue. Ili trovos en tiuj libroj mul<!--
-->ton por pripensi.</p>

<!-- paĝo 84 -->

<h2>21</h2>

<p>La grafino estis impresita. Ŝi ne komprenis, kiel la viro,
kiu paŝas antaŭ ŝi, sciis ĝuste, kie troviĝas la zono de Sankta
Gaspardeto, kaj kiamaniere rapide depreni ĝin.</p>

<p>Ŝi estis ankaŭ scivolema. Kial li ekiris, strange, en tiu
direkto, dum la normala elirejo estis tute proksima kaj estus
saĝe havi tie kunkulpulon, kiu atendus lin kun aŭto kaj
ebligus al li rapidi for sendanĝere?</p>

<p>Fine, ŝi estis timoplena. Ŝi ne vidis bone la ulon, kiun
ŝi sekvis, sed ŝi duonvidis sufiĉe por rimarki, ke li estas alta
kun fortula korpo, kaj kun la facilmoveco de homo ankoraŭ
juna. Se ŝi sin montrus kaj li decidus ŝin bati, ŝi havus neniun
ŝancon elsavi sin.</p>

<p>Bedaŭrinde, ŝi ne povis iri al Cipriano, ĉu por ricevi
lian helpon, ĉu por peti lin telefoni al la polico, sen forlasi
el sia vido la junan ŝteliston. Kion fari do, se ne sekvi ĉi-<!--
-->lastan kiel eble plej diskrete? Feliĉe, ŝi konis la lokon per<!--
-->fekte, kaj la luno, kiu ĵus montriĝis, estis plej bonvena: ŝi
ne bezonos la poŝlampon, kiu tro riskus perfidi ŝin.</p>

<p>Li eniris la arbareton. Kaj ŝi post li.</p>

<p class="steletoj">* * *</p>

<!-- paĝo 85 -->

<p>Enirante la arbareton, la sekretario de s-ro Pipelbom
tute ne imagis, ke iu tie atendas lin: Ĝeraldo. Ĉi-lasta aŭdis
Johanon, antaŭ ol vidi lin, sed ju pli ties ombra, malpreciza
formo iĝis videbla, des pli li sin demandis, ĉu li ne agis mal<!--
-->saĝe venante sola. Lia decido agi memstare havis plurajn
motivojn: Adamo parolis al li malestime; li timis similan
reagon de ĉiuj aliaj en la bando; li volis agi sen informi la
ĉefon, por ke la sukceso estu nur lia, tiel ke nur al li iru
ĝenerala admiro; gratulado fare de ĉiuj, sed speciale de la
ĉefo, estis necesa por forgesigi la multajn antaŭajn fuŝojn.</p>

<p>Sed nun, vidante la impresan korpoaspekton de Johano,
li pli kaj pli dubis pri si. Laŭ lia kompreno, Elza estis tiu,
kiu devis ŝteli la zonon, kaj ŝi devis pasi sur ĉi tiu vojeto por
ĝin transdoni al Johano, kiu troviĝos en aŭto trans-arbare.</p>

<p>Certa, ke li rilatos nur kun Elza, li opiniis, ke elmontri
pistolon sufiĉos, por ke ŝi time obeu. Lia plano estis jena:
li pruntos de amiko-ŝtelisto veturilon; iros per ĝi al la ĉe-<!--
-->kastela arbaro kaj lasos sian aŭton en alia loko ol tiu, kie
Johano lasis sian; kiam la knabino alvenos, li devigos ŝin, per
la pistolo, doni al li la ŝtelaĵon kaj iri kun li al lia veturilo;
li igos ŝin ŝofori ĝis soleca loko kampara, tie igos ŝin elaŭtiĝi
kaj li mem revenos hejmen kun la multvalora objekto. Ŝi
povus nenion fari: ŝtelisto ne povas informi la policon, ke
iu alia siavice forprenis perforte la ŝtelaĵon.</p>

<p>Sed nun montriĝis, ke li miskomprenis, aŭ ke la du
lastminute ŝanĝis sian planon. Ĉu Johano lasos Ĝeraldon
direkti liajn movojn tiel facile? Memorante la manieron, laŭ
kiu tiu fortulo hakbatis la manon de Adamo, kiam li liberigis
Elzan, Ĝeraldo ne emis rideti.</p>

<p>Sed jen li alvenas. Kion fari? Se li ne intervenos tuj, ili
<!-- paĝo 86 -->
estos du kontraŭ li. Kunstreĉante sian tutan kuraĝon, li
ekagis.</p>

<p>“Halt!” li kriis. “Ne faru unu plian paŝon. Ni celas vin
per niaj pistoloj. La manojn alten!”</p>

<p>Johano haltis, levis la manojn. En unu el ili li tenis la
zonon de Sankta Gaspardeto. Lia menso funkciis fulmrapide.
Kiel eblis? Kiu estus povinta perfidi ĉi tiun parton de la
plano, kiun nur li, Elza kaj Pipelbom konis? Tiu, kiu ĵus paro<!--
-->lis, ja ne estis lia mastro, kvankam ili troviĝis proksime al
la loko, kie ĉi-lasta devis ekaperi.</p>

<p>“Ĵetu teren la ŝtelaĵon!” Ĝeraldo kriis. “Kaj paŝu kvin
paŝojn malantaŭen!” li aldonis per ankoraŭ pli forta voĉo.
Eble li kriis por redoni al si kuraĝon.</p>

<p>Johano obeis.</p>

<p>Nur tiumomente Ĝeraldo eliris de malantaŭ arbo sur
la piedvojeton, kun pistolo direktita al Johano, kiun li kon<!--
-->stante rigardis. Li paŝis al la ĵetita zono.</p>

<p>“Kial vi ridetas? Ne imagu, ke vi povas aranĝi ion por
vin savi. Mi tenas vin sub mia konstanta kontrolo,” li diris
laŭte kaj kolere, ne komprenante, kiel eblas, ke homo en la
situacio de Johano kapablas elmontri gajecon. Tiu rideto
de Johano ne agis sanige al liaj sentoj de malplivaloro. Pli
ol iam ajn li havis la impreson, ke grandulo ridas pri lia sen<!--
-->forteco.</p>

<p>Ke Johano ridetis, tion fakte kaŭzis la rekono de difinita
bruo: aŭdeble, ie, ne malproksime, antaŭeniris alta, dika,
peza, larĝa estaĵo. Kaj gajiga aperis al Johano la penso, ke
Pipelbom devos savi pli efektive, ol savi li deziris.</p>

<p>Alia penso agis senpezige. La sinteno de Ĝeraldo mon<!--
-->tris, ke tiu, se li mistere eksciis nekoneblajn detalojn de ilia
plano, tamen ne sciis ĉion; aliel, li ne okazigus la ŝtelon de
la ŝtelaĵo tiel proksime al la loko, kie Pipelbom devos inter<!--
-->veni.</p>

<!-- paĝo 87 -->

<p>La industriisto, siaflanke, aŭdis la tro laŭtajn parolojn
de Ĝeraldo. Li konis la planon de sia sekretario kaj sciis, ke
haltigo fare de pistolhava ŝtelisto ne estis antaŭvidita. Prok<!--
-->simiĝante, li konstatis, kia eta senmuskolulo havis la strangan
ideon provi timigi virecan knabon, kiel Johano. Li aŭdis
la vortojn pri kunagantoj (“ni celas vin per niaj pistoloj”),
sed opiniis, ke se tiuj kunuloj ekzistus envere, ili montrus
sin, kio multe pli impresus ol la sola ĉeesto de tiu ĉi pistol<!--
-->tena korpeto.</p>

<p>Se diri la veron, ni devas aldoni, ke alia ideo traflugis
lian menson: ke tiu ĉi haltigo tamen eble estis aranĝita de
Johano, por ke la savo estu eĉ pli impresa kaj realisma. Sed
por ke vi bone komprenu tiun penson lian, necesas ĉi tie
klarigi, kio estis, precize, la plano, kaj kion Pipelbom devis
rakonti al la grafino post la savo de la zono sanktula. Johano
kaj li interkonsentis pri jena – raportota – sinsekvo de la
okazaĵoj:</p>

<p>Pipelbom promene alvenas al loko, kie la vojo laŭiras
la ĉe-kastelan arbareton. Tie li rimarkas aŭton ĵus haltintan,
el kiu eliras du homoj, kiuj interŝanĝas kelkajn vortojn kun
kaŝa, ŝtela sinteno. Unu el ili poste residiĝas en la aŭto, dum
la alia iras en la arbaron. Trovante ilian agmanieron des pli
suspektinda, ĉar la kastelo ne staras malproksime, Pipelbom
decidas sekvi tiun, kiu malaperis inter la arbojn. Pro la mal<!--
-->lumo, li iumomente ĉesas vidi la ulon, kiun li sekvas, kaj li
devojiĝas, perdas multan tempon serĉante la vojon kaj rond<!--
-->irante en la arbaro, kaj, post kiam li fine retrovis la ĝustan
piedvojeton, li vidas la ulon reveni tenante objekton, kiun
tiu verŝajne ŝtelis el la kastelo. Tiam li intervenas kaj savas
la faman zonon de Sankta Gaspardeto.</p>

<p>Tiel prezentiĝis la plano. Pipelbom ne konis la parton
pri la “gepolicanoj” Nikolao kaj Lucia, en kies manojn li
falis, dum, malsaĝe decidinte realismi ankaŭ pri la parto de
<!-- paĝo 88 -->
la plano, laŭ kiu li devis perdi la vojon, li troviĝis batalanta
ekstervoje kun naturo ne speciale ema bonvenigi altajn,
pezajn, larĝajn, dikajn industriistojn.</p>

<p>Kaj nun, li sin demandis, ĉu la sekretario ne elpensis,
sen informi lin, la haltigon fare de knabeca malfortulo, kun
la celo igi la savon de la zono eĉ pli realeca.</p>

<p>Li do tute ne timis, kiam, proksimiĝante de malantaŭe,
li premis siajn pezajn manojn sur la senmuskolajn ŝultrojn
de la duonvireto.</p>

<p>La mispensinta Pipelbom tute ne antaŭvidis, ke Ĝeraldo
tuj, reage, ekpremos la ellasilon de la pistolo, per kiu li
konstante celis al Johano.</p>

<!-- paĝo 89 -->

<h2>22</h2>

<p>Li premis, sed ĉar nenio okazis, li mire ekrigardis la
pistolon. Tiu movo estis troa. Johano vidis ĝin, komprenis, ke
io fuŝiĝis, alsaltis Ĝeraldon, kaj hakbate al la manradiko, laŭ
la metodo jam uzita, kiam li liberigis Elzan, faligis la armilon.</p>

<p>Ke Ĝeraldo ne sukcesis pafi, tion kaŭzis tute simple la
fakto, ke, fuŝema kiel kutime, li forgesis formeti la sekur<!--
-->butonon.</p>

<p class="steletoj">* * *</p>

<p>Dum tiuj okazaĵoj disvolviĝis, la grafino silente, senbrue,
proksimiĝis pli kaj pli. Ŝi vidis ĉion, kvankam malprecize, ĉar
ne estis sufiĉe da lumo en tiu arbareto, kien Johano ŝin
senscie kondukis, por ke ŝi povu ĉion klare observi.</p>

<p>Ŝi subite konstatis, kun ega plezuro, ke post tiu forta,
alta, dika, larĝa sinjoro, kiu ĵus admirinde superfortis la
haltiginton de la ŝtelisto, aperas du policanoj. Verŝajne la
polico eksciis pri la plano forŝteli la zonon de Sankta Gas<!--
-->pardeto fare de du malamikaj bandoj ŝtelistaj, kaj sekvis la
malfortan vireton.</p>

<p>Sentante sin helpata de la polico, ŝi ne hezitis interveni.
Ŝi direktis la lumon de sia poŝlampo al la fuŝulo, kriante:</p>

<!-- paĝo 90 -->

<p>“Kion vi imagas? Kio okazas ĉi tie? Ĉu vi opinias, ke
senriske oni povas ŝteli miajn trezoraĵojn?”</p>

<p>Tuj Nikolao metis al Ĝeraldo la mankatenojn, kiujn
li alportis por Johano, kun la ideo igi ties areston kiel eble
plej realisma por la grafino. Li flustris ion al Lucia, kiu firme
ektenis la knabon.</p>

<p>“Sed ankaŭ ĉi tiu estas ŝtelisto,” la grafino kriis.</p>

<p>Ŝi volis prilumi per la poŝlampo la vizaĝon de Johano,
sed ŝi ne sciis precize, kie li troviĝas – li ĵus diskrete movis
sin al aparte malluma loko – kaj antaŭ ol ŝi sukcesis, la lumo
trafis, rekte en la vizaĝon, nian karan Pipelbom, kiu nun staris
inter Ĝeraldo kaj Johano.</p>

<p>“Ne havu zorgojn, sinjorino, mi tenas lin,” diris Nikolao,
kiu ĵus alvenis apud la sekretarion.</p>

<p>Sed la grafino nenion plu aŭdis. Ŝi eligis miran ekkrion:</p>

<p>“Adriano! Vi! Estas vi, ĉu ne? Vi ne ŝanĝiĝis dum tiuj
longaj jaroj. Apenaŭ dikiĝis. Adriano! Kion vi faras ĉi tie?
Ĉu vi estas polica funkciulo aŭ io?”</p>

<p>Li mire rigardis ŝin.</p>

<p>“Mi... sinjorino... mi ne...”</p>

<p>Ŝi komprenis, ke pro la mallumo li ne vidas ŝin, kaj
ŝi turnis la poŝlampon al si, tiel ke ŝia vizaĝo iĝu klare videbla.</p>

<p>“Ĉu... ĉu... ĉu...”</p>

<p>Li hezitis. Li ne kuraĝis kredi sin prava. Post tiom da
jaroj. Tamen. Ŝi estis ne-plu-juna, sed tiu misturnita nazo,
tiu larĝa buŝo, tiu ĉevala vizaĝo...</p>

<p>“Albertina! Vi estas Albertina, ĉu ne?”</p>

<p>“Adriano, karulo mia!”</p>

<p>Ŝi kuris al li.</p>

<p>“Albertina, mia birdeto!” li diris, kaj premis ŝin al sia
koro.</p>

<!-- paĝo 91 -->

<p class="steletoj">* * *</p>

<p>La tuta grupo direktis siajn paŝojn kastelen. Elza, kiu
venis malantaŭ Nikolao kaj Lucia – estis ja planite, ke ŝi
restos en la ĉirkaŭaĵo, por helpi se necese – aliĝis al ili kaj,
post kiam ili alvenis, preparis trinkaĵojn por ĉiuj.</p>

<p>Bonkora, ŝi trinkigis Ĝeraldon, kies manoj restis kaptitaj
en la mankatenoj. Li rigardis ŝin nekomprene. Tiu estis
virino, kiun liaj amikoj estus mortigontaj, se oni ne respondus
jese al iliaj postuloj, kaj tion ŝi perfekte sciis; tamen, ŝi agis
bonkore al li.</p>

<p>La voĉo, en li, kiu kriis, ke bonkoreco ĉiam estas for<!--
-->ĵetinda signo de malforteco, pli kaj pli devis silenti kaj lasi
la lokon al tiu, kiu kantis, ke bonkoreco estas die agrabla
por tiu, kiu ricevas ĝin. Liaj sentoj estis tiel miksitaj, ke li
emis plori. Feliĉe – ĉar lia memestimo, kiom malmulte da
ĝi li havis, tian baton ne elportus – li sukcesis mastri sin.</p>

<p>Sed la rapidajn ŝanĝojn de esprimo, kiujn montris la
vizaĝo de Ĝeraldo, neniu rimarkis. Ne tio ja interesis la
grupon. Ĝi provis kompreni ion el la paroloj, kiujn Pipelbom
kaj la grafino interŝanĝis inter si. Nikolao estis tiu, kiu decidis
ilin interrompi, ne tre ĝentile eble, sed pro troa scivolemo.</p>

<p>“Pardonu, se mi estas maldiskreta, sed ŝajnas, ke s-ro
Pipelbom kaj vi, grafina moŝto, konis unu la alian antaŭe.
Ĉu ni povus scii iomete pri tio?”</p>

<p>Nek ŝi nek li sentis la demandon maldiskreta. Kiam oni
feliĉas, oni dezirus, ke la tuta mondo partoprenu en la feliĉo
kaj parolu pri ĝi. Plej bonhumore do ŝi respondis:</p>

<p>“Kompreneble, sinjoro policano, kompreneble.”</p>

<p>“Ni vizitadis la saman lernejon,” klarigis Pipelbom, kun
okuloj reveme turnitaj al delonge pasinta tempo.</p>

<!-- paĝo 92 -->

<p>“Jes. Ni amis unu la alian tre forte, kiam ni estis dek<!--
-->kvin- aŭ dekses-jaraj,” ŝi aldonis.</p>

<p>“Ambaŭ estis malriĉaj tiutempe, el malriĉaj familioj.
Ĉu vi memoras, Albertina, la straton, kie ni vivis? Ĉu vi
memoras Pontostraton?”</p>

<p>“Kompreneble mi memoras, Adriano. Kia terura bando
ni estis! Kiajn terurajn ludojn ni tie ludis! Kiom ni ridis!”</p>

<p>“Vi tiam ne estis grafino. Mi neniam suspektis, ke la
grafino de-Montokalva estas vi.”</p>

<p>“Kompreneble. Kiel vi povus scii?”</p>

<p>“Mi neniam edziĝis, ĉar mi neniam trovis virinon kom<!--
-->pareblan al mia kara, kara, kara Albertina.”</p>

<p>“Sed mi edziniĝis. Dufoje. Lastfoje al la grafo de-Monto<!--
-->kalva. Kompreneble vi ne povis scii, ke tiu grafino estas mi.
Kiam al mi edziĝis tiu karmemora Paŭlo-Alano, la grafo, ni
decidis ne diskonigi la fakton. Ni volis vivi intiman vivon, kaj
nur kelkaj tre proksimaj familianoj kaj amikoj eksciis pri nia
geedziĝo. Li estis bonulo, kaj mi ŝatis lin. Ŝatis, ne amis. Mi
krome havis multajn amantojn. Ilin ŝatis aŭ duonŝatis, sed
neniam amis per amo. Neniam viro plaĉis al mi same forte,
kiel vi, Adriano, kiam ni estis junaj.”</p>

<p>“Kompatinda Albertina! Estis suferige, ĉu ne?, vivi
kun viroj apenaŭ amataj.”</p>

<p>“Nu, nu...”</p>

<p>“Kial vi ne provis reveni al mi, eĉ se nur kiel malnova
amikino, por babili pri la tempoj pasintaj?”</p>

<p>“Mi ne scias. Mi aŭdis, ke vi fariĝis riĉa industriisto. Mi
havis neniun rilaton kun la mondo industria, ekonomia, ktp.
Mia edzo malestimis ĝin, kaj mi timas, ke ankaŭ mi. Pri tio
mi nun hontas. Ĉu vi pardonos min?”</p>

<p>“Albertina!”</p>

<p>“Krome mi ne dubis pri tio, ke vi havas belan edzinon
kaj aron da infanoj. Kiel mi povus enmiksiĝi en geedzan vivon,
<!-- paĝo 93 -->
eĉ de malnova amiko! Ĉu ne ĉiuj potencaj industriistoj havas
edzinon kaj gefilojn? Oni ne imagas riĉan industriiston sen<!--
-->familia.”</p>

<p>“Jes. Mi komprenas. Ĉiaokaze, kiel diable ni estus pov<!--
-->intaj renkonti unu la alian? Ni vivis en du apartaj mondoj,
ĉu ne?”</p>

<p>“Prave. Ni vivis en du apartaj mondoj.”</p>

<p>Ambaŭ samsekunde eligis profundan, sentoplenan
elspiron.</p>

<p>Adriano Pipelbom direktis al la grafino rigardon rektan
kaj decideman.</p>

<p>“Albertina, ĉu vi konsentos edziniĝi al mi?”</p>

<p>“Adriano! Kiel mirinde! Mia revo realiĝas! Kompren<!--
-->eble mi konsentas.”</p>

<p>Sekvis silenta momento.</p>

<p>“Eĉ se vi ne estus savinta la zonon de Sankta Gasparde<!--
-->to, mi konsentus. Mi ĉiam amis nur vin, Adriano.”</p>

<p>“Ĉu vere?” li demandis, pensante, ke nenecese li lasis
tiom da bestetoj laŭkuri liajn krurojn, tiom da akvoplena
herbo malsekigi liajn piedojn, tiom da neutila, maltrankvila
atendado senigi lian koron je paco.</p>

<p>“Sed tamen, ege plaĉas al mi, ke vi savis tiun mian tre<!--
-->zoron,” ŝi aldonis. “Montru ĝin al mi, ĉu vi bonvolas? Ke mi
ĵetu al ĝi amoplenan, admiran rigardon. De nun, ĉiam ĝi
pensigos min pri vi.”</p>

<p>Nikolao transdonis la objekton.</p>

<p>La grafino rigardis ĝin, komence ame, sed kun pli kaj
pli forta kunstreĉo de la atento.</p>

<p>“Sed... sed... sed ĉi tio ne estas la sankta zono! Kio
okazis? Kie ĝi estas?”</p>

<p>Ŝi rondrigardis la grupon. Ĉiuj aspektis kvazaŭ trafite
de fulmo.</p>

<!-- paĝo 94 -->

<h2>23</h2>

<p>“Hm!”</p>

<p>Tiu, kiu ĵus eligis ĉi-lastan brueton, plej diskretan, staris
malantaŭ la grupo, apud pordo. Neniu estis aŭdinta, kiam
li envenis.</p>

<p>“Cipriano! Ĉu ni vekis vin?” la grafino demandis. “Kion
vi faras ĉi tie je tiel malfrua horo, meze de la nokto?”</p>

<p>“Mi aŭdis, ke envenas pluraj personoj, via grafina moŝto,
kaj mi sentas kiel mian respondecon ne enlasi homojn, kiuj
ne rajtus veni ĉi tien. Mi nevole aŭdis la lastajn vortojn, kiujn
vi elparolis. Kun via permeso, mi klarigos, ke, se tiu ne estas
la vera sankta zono, pri tio respondecas mi.”</p>

<p>“Vi, ĉu vere? Kiel, diable, vi permesis al vi...”</p>

<p>“Pardonu min, via grafina moŝto, eĉ se mi faris ion
nepardoneblan. Tio estis nur por via bono kaj la bono de la
kastelo. Kiam mi aŭdis, ke lia papa moŝto venos ĉi tien por
admiri la trezoraĵon, mi pensis, ke eble ĝia nuna lokiĝo ne
estas ideala. Sed, kvankam mi maltrankvilis, mi faris nenion,
ĝis oni kaptis mian filinon, misprenante ŝin por via grafina
moŝto. Tiam mi opiniis, ke la vivo ĉi tie entenas riskojn kaj ke
estus saĝe trovi por ĝi alian, pli sekuran lokon. Mi kaŝis ĝin
en mia apartamento kaj metis alian similan teksaĵon anstataŭ
ĝi. La okazaĵoj de ĉi tiu nokto, se mi bone komprenis ilin,
montras, ke mi ne estis malprava.”</p>

<p>“Vi pravis, Cipriano, vi tute pravis, kaj mi gratulas vin.
Nu, Cipriano, ĉu vi aŭdis, ke mi plej hazarde renkontis, en
<!-- paĝo 95 -->
neforgesebla momento, la unuan amon de mia vivo? Jen
s-ro Pipelbom, sub kiu vi servos post nelonge, kiam li estos
mia edzo.”</p>

<p>“Permesu, ke mi prezentu al vi miajn plej varmajn gra<!--
-->tulojn, via grafina moŝto, kaj ankaŭ al vi, estimata sinjoro.”</p>

<p>Li silentis momenton, sed estis tiel videble, ke li deziris
reparoli, ke ĉiuj rigardoj restis turnitaj al li.</p>

<p>“Hm!”</p>

<p>“Jes, Cipriano?”</p>

<p>“Ĉu ĉampanon, via grafina moŝto?”</p>

<p>“Kompreneble, Cipriano. La plej bonan.”</p>

<p>Kaj kun la ĉiamaj solenaj, pezaj paŝoj, li malrapide
eliris.</p>

<!-- paĝo 96 -->

<h2>24</h2>

<p>Nikolao kaj Lucia geedziĝis.</p>

<p>Johano kaj Elza geedziĝis.</p>

<p>Diana – la knabino en la edziĝ-agentejo, ĉu vi memoras?
– ne edziniĝis. Eksciante pri la enamiĝo de Johano al Elza, ŝi
sentis grandan senpeziĝon. “Feliĉe, ke li ekamis iun alian,”
ŝi diris al amikino. “Mi estis preskaŭ kaptita.” Se Diana povis
edziniĝi, tio povis esti nur al Libereco.</p>

<p>La grafino kaj Adriano Pipelbom geedziĝis. Sed ŝi – je
lia grandega ĝojo – petis kaj ricevis de la ŝtato la rajton kon<!--
-->servi la nomon ‘grafino de-Montokalva’.</p>

<p>Estis decidite, ke la paro loĝos en la kastelo, kiun s-ro
Pipelbom, kompreneble, taŭge riparigos. Kiam tiu punkto
findecidiĝis, la grafino eligis la plej profundan elspiron de
senpeziĝo el sia mult-aventura vivo.</p>

<p>La postan tagon ŝi ekbruligis dek kandelojn antaŭ la
statuo de Sankta Gaspardeto en preĝejo najbara.</p>

<p>Danke.</p>

<!-- paĝo 97 -->

<h2>25</h2>

<p>Feliĉaj kiel gejunuloj, Adriano kaj ŝi foriris por longa
geedziĝa vojaĝo. Amo inter nejunaj homoj fojfoje aperas
ridinda. Pri tio ili ne zorgis. Ili sciis, profunde en sia koro,
ke multaj gejunuloj fakte dezirus sperti reviviĝon same
feliĉigan. Kaj sian bonŝancon ili plej alte taksis.</p>

<p>La tagon post ilia reveno, la grafino telefonis al amikino
sia:</p>

<p>“Galina, ĉu?”</p>

<p>“Jes, estas mi. Ĉu vi, Albertina?”</p>

<p>“Jes.”</p>

<p>Kiam ŝia edzo mortis antaŭ kvin jaroj, Galina, la fratino
de Adriano Pipelbom, ege malfeliĉis, sentante sin senhelpa,
senkonsila, sencela. Por plenigi la mankon, ŝi aliĝis, laŭ
konsilo de amikoj, al kultura movado por virinoj ne tute
junaj, kiu nomiĝas ‘La Ponto’.</p>

<p>Tie ŝi renkontis la grafinon de-Montokalva, sed nur
antaŭ ne tre longe ŝi eksciis, ke tiu impresa – se malbela –
kastelulino pasigis sian infanecon ĉe la sama Pontostrato
kiel ŝi, en tute malriĉa urboparto. Kaj kun simila miro Al<!--
-->bertina eksciis, ke tiu kara, nun preskaŭ sesdekjara, Galina
estas la fratino de la knabo, por kiu ŝia koro unuafoje am<!--
-->kantis, antaŭ multaj, multaj jaroj.</p>

<p>“Nu,” diris Galina, “kia estas mia frateto? Ĉu bona
edzo?”</p>

<!-- paĝo 98 -->

<p>“Admirinda, Galina. Pli serveman, helpeman, ameman
viron oni ne povus trovi. Kaj li kompreneble akceptis pagi
ĉiujn necesajn riparojn. Kaj ni loĝos ĉi tie en la kastelo. Mi
vere sentas nekredeblan dankemon al vi. Kiel mi povus espri<!--
-->mi al vi, kiom alte mi taksas vian... eee.... vian partoprenon,
Galina. Ĉu vi deziras ion, kion mi...”</p>

<p>“Ne, ne. Estis pura amikaĵo fare de mi. Se vi donus ion
al mi, mi sentus, kvazaŭ vi pagus la servon. Tio estus terura.”</p>

<p>“Vere, mi ne scias, kiel danki vin, Galina. Sed mi ankaŭ
pli miras pri tio, kiel vi aranĝis la aferon. Kiel vi faras, por igi
lin obei al vi tiel bele? Vi staras super ĉia imageblo, Galina.”</p>

<p>“Vi eraras, kara, mi havas nenion specialan. Mi ne obe<!--
-->igas lin. Tute ne. Tio simple ne eblus. Adriano estas memfar<!--
-->ita homo, kaj plu faras mem sian vivon, sendepende, mem<!--
-->stare, je ĉiu minuto. Miaj intervenoj devas esti treege delika<!--
-->taj. Mi neniam povas sukcese proponi ion al li. Mi devas trovi
la vortojn, kiuj impresas lin, kaj kondukas lin al ago, kvazaŭ
la ideon li mem elpensis.”</p>

<p>“Ĉiaokaze vi agis tre efike. Mi sentas, ke ni kune estos
ege feliĉaj. Vi scias, li vere bezonis edzinon. Kaj necesis, ke
tiu edzino estu mi.”</p>

<p>“Kompreneble. Tial mi sugestis la aferon al Elza.”</p>

<p>“Al Elza? Ĉu vere? Ĉu ŝi rolis en via aranĝo?”</p>

<p>“Ho, jes, iomete, sed estus tro malsimple ĉion rakonti
al vi. Mi renkontis ŝin en la hospitalo, kie mi troviĝis vizite
al tiu kara Johano, la sekretario de mia frateto... Mi ne vere
multe parolis. Ŝi estas tre inteligenta knabino. Ŝi tuj kompre<!--
-->nis, ke geedziĝo inter mia frateto kaj vi estus la plej taŭga
solvo por ŝiaj gepatroj. Kaj ŝia patro Cipriano havas tiom da
imago, kaj tiel ŝatas ludi la rolon de kaŝita destin-direktisto!
Ŝi sciis, ke ŝi povas fidi je liaj kapabloj.”</p>

<p>“Mi ĝojas, ke mi faris al vi miajn konfidencojn, Galina.
Sen vi, mi devus forlasi la kastelon kaj vivi malfeliĉan vivon
<!-- paĝo 99 -->
laborante en terura oficejo aŭ simile. Vi ne povas imagi, kiel
timige estas konstati, ke onia mono iom post iom malaperas.
Krome, mi vere ĉiam konservis profundan amon al Adriano,
eĉ se mi perfidis ĝin dum jardekoj. Mi neniam ripetos ĝin
sufiĉe: dankon, dankon, dankon, dankon, dankon, dankon,
dankon kaj dankon, Galina.”</p>

<p>“Ne danku, danku, danku, danku, danku, danku, danku
kaj danku min. Mi faris plezure mian devon. Nu, mi devas
vin forlasi. Ŝajnas, ke mi aŭdas vizitanton. Estis tre agrable
babili kun vi telefone. Ĝis la kunveno de “La Ponto”, Alber<!--
-->tina! Vi venos, ĉu ne?”</p>

<p>“Kompreneble mi venos. Ĝis baldaŭ!”</p>

<p>Galina turnis sin al la ĵus-enirinto.</p>

<!-- paĝo 100 -->

<h2>26</h2>

<p>“Ha! Adriano! Jen vi venas saluti la fratinon kaj rakonti
al ŝi pri via tute freŝa geedza vivo! Ĉu vi feliĉas?”</p>

<p>“Feliĉas? Kiel malfortajn vortojn vi kelkfoje uzas, Ga<!--
-->lina! Feliĉas! Se vi nur povus imagi! Mi... mi... mi... Mi ne
trovas la vorton, sed, diable, aŭ pli ĝuste, die!, mi... eee... mi
feliĉas. Mi sentas min... Nu, ĉu vi ne rimarkis, kiom pli bela
la mondo estas jam de kelkaj semajnoj? Mi flugas en la ĉielo.
Min portas aero malpeza. Naturo min levas am-brake. Mi
estas birdeto, kiun bela mateno kantigas. Ĉu vi ne vidas, kiel
granda mia koro estas? Ne, ne. Ne timu. Mi ne malsanas. Nur
tio, ke ĝi plenplenas je kantoj kaj ridoj kaj dancoj kaj muziko
kaj... kaj... kaj tiel plu,” li finis, iom bedaŭre sentante, ke
lia vortoimago lin perfidas, kaj tro falas de alte surteren.</p>

<p>Kun vizaĝo radianta de ĝojo, li dancpaŝis al meblo, el
kiu li prenis du glasojn, kiujn li plenigis per dolĉa vino antaŭ<!--
-->manĝa. Li transdonis unu al sia fratino. Ŝi rigardis lin mire.
Lia korpo estis same alta, peza, dika kiel antaŭe, sed li paŝis
malpeze kvazaŭ nova Niĵinskij.</p>

<p>“Galina, Galina, mia fratino, mi volas danki vin. Se vi
scius, de kiom longe mi rigardas admire kaj dezire al tiu
kastelo, ĉiufoje, kiam mi tie pasas! Se vi scius! Nur pensi, ke
nun ĝi estas mia... Dankon, Galina, dankegon al vi!”</p>

<p>“Ne danku min, frateto. Mi nur faris mian devon, bon<!--
-->fratine.”</p>

<p>“Tamen, Galina, tamen...”</p>

<p>Kaj ili tintigis la glasojn.</p>

</body>
</html>
