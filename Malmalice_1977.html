<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="eo" xml:lang="eo">
<head>
<meta http-equiv="Content-Type" content="text/html; charset=UTF-8"/>
<title>Malmalice (1977)</title>
<style type="text/css">
.k { font-style: italic; }
.ls { letter-spacing: 0.5ex; }
.pn { font-style: normal; font-weight: bold; }
.ss { text-decoration: underline; }
.tit { text-align: center; }
</style>
</head>
<body>

<div class="tit">
<p>Johán Valano</p>

<h1>MALMALICE</h1>

<p>LA NUOVA FRONTIERA eldonejo</p>
<p>Librofako de Literatura Foiro</p>
<p>Kuopio — Pizo/Pisa</p>
<p>1977</p>
</div>

<pre>

<span class="pn">[1]</span>

malmalice

<span class="pn">[2]</span>

<span class="pn">[3]</span>

        JOHÁN VALANO

        <span class="ls">MALMALICE</span>

"LA NUOVA FRONTIERA" ELDONEJO
LIBROFAKO DE LITERATURA FOIRO
     KUOPIO — PIZO/PISA
            1977

<span class="pn">4</span>

<span class="ls">Malmalice</span>,
originalaj poemoj

unua eldono - 1977

Kompostis  Librofako de LITERATURA FOIRO, Kuopio (Finnlando)
Presis  LA NUOVA FRONTIERA eldonejo, Pizo/Pisa (Italujo)

 ©   1977  Johán Valano
     ĉe  Kultura Centro Esperantista
         Postiers 27
         2300   La Chaux-de-Fonds (Svislando)

<span class="pn">[5]</span>
<span class="k">
al Nicole
</span>
<span class="pn">[6]</span>

<span class="pn">7</span>

               Prezenti al publiko, esperantista aŭ ne, la meritojn
de nia lingvo jam delonge provas kompetentaj fervoruloj. Inter ili,
unu el la plej konvinkaj, buŝe kaj skribe, estas sendube <span class="ls">Johán
Valano</span> pro sia vere originala, klera kaj sprita maniero.
               Unu el liaj favorataj argumentoj ĉiam akcentis la a-
partan taŭgecon de esperanto por poezio. Konkretan pruvon pri la
valido de tiu lia aserto vivplene donas la nuna versaro dorminta
longe en tirkesto.

               Kolekto modesta laŭ amplekso, sed ege riĉa laŭ la va-
rio de la temoj kaj formoj, ĝi montras entute freŝan koncepton pri
la rimedoj kaj celoj de la poemarto. Per sia simplo kaj kristala
neteco, ĝi ne ambicias iĝi "populara", sed, pli ĝuste, komprenebla
por ĉiuj aŭ almenaŭ por la plimulto el la legontoj.
               La aŭtoro sentas iel kunsanga al si la lingvon, kiun
li lernis jam dum la knabaĝo, kaj per ĝi sukcesas esprimi tute spon-
tane kaj plej nature tre nuancitan gamon da emocioj antaŭ la prema
potenco de la realo. Se, foje, lia brila verstekniko lin logas al
eksperimentoj, al aliteraciaj kaj sonaj ludoj, li tamen neniam for-
gesas la postulojn de la koro kaj de la homa digno. Pri tio atestas
ekzemple la whitman-aj odoj <span class="ls">Senpoveco</span>, <span class="ls">Solena saluto</span> aŭ
la delikata tenero de la <span class="ls">Balado pri vespera amo</span>. Sed kiel
ne admiri la cizelitajn juvelojn de <span class="ls">Printempo en la Moza
Valo</span>, <span class="ls">Sezonoj</span>, <span class="ls">Ferie</span>?

               Se la aŭtoroj de PARNASA GVIDLIBRO definitive kon-
damnis kion ili nomas <span class="ss">aborta rimo</span>, kelkaj talentuloj atingis per
ĝi tre plaĉajn efektojn, kaj Johán Valano sukcese sekvis ilian aŭ-
dacan ekzemplon. Li pruvas, ke tiaj rimoj, parencaj al la hispana a-
sonanco, se lerte uzitaj, fakte neniel ĝenas, sed male kontribuas al
la harmonio de la poemo.
               Poezio estas esploro, rivelo kaj ankaŭ peto por dia-
logo. Mi firme esperas, ke tre multaj respondos al la mesaĝo de Va-
lano, eĉ se nur en la intimo de sia koro.

                                         Henri Vatré

<span class="pn">[8]</span>

<span class="pn">9</span>

Adoleskanto emas poezii, kaj Johán Valano ne estis escepto.
Li versis pro la plezuro versi, aŭ eble pli ĝuste pro interna nesu-
perebla bezono sin esprimi kantavorte.
Neniam la ĉi tie prezentotaj pecoj celis publikan aperon, ĉar neniam
la aŭtoro imagis, ke tia intima elanimigo de la sentoj kaj impresoj
povus interesi iun ajn.

<span class="pn">10</span>

Kiam liaj unuaj poeziaj provoj surpaperiĝis,
Valano aĝis 14-16 jarojn, kaj la dua mondmi-
lito estis finiĝanta. Lian tiutempan verkadon
nesurprize stampas la teruraj okazaĵoj, kiujn
li tiam ĵus travivis.
La tri unuaj pecoj de ĉi tiu kolekto sendube
ŝuldiĝas al bezono igi psike asimileblaj fak-
tojn tiel barbare sensencajn, ke ili defias
sanan prudenton.

<span class="pn">11</span>
<span class="k">
BOMBOJ FALIS

Ĉi tie iam estis domoj
kaj kantoj sonis tra l' aer'.
Nun staras nigraj domfantomoj
timige mutaj en vesper'.

Ĉi tie iam infaneto
soldaton ludis kun plezur'.
Nun kuŝas korpo de poeto
tordita, ĉe brulanta mur'.

Ĉi tie iam regis lumo
kaj vibris varma vivosent'.
Nun ŝvebas ĉie akra fumo,
funebre peza en silent'.

Ne pasis longa tempodaŭro,
rapide venis buĉa ŝtorm',
senteblas ĉie nur bedaŭro:
trankvilas urb' en morta dorm'.

<span class="pn">12</span>

PREMSONĜO

Ekdetrue en mallumo
venis brue granda zumo,
prenis brute en la fumo
vivojn de la ter'.
Se matenoj bonodoris
en ĝardenoj kiuj floris,
ĉiaj benoj forvaporis,
restis la sufer'.

                Ili ŝutis ŝtalan ŝtormon
                sur la homan pacan dormon,
                ŝanĝis ĉion en senformon;
                sangis tuta land'.
                Kaj la domoj estis pestaj,
                kaj la homoj iĝis bestaj,
                nur malbonoj estis restaj;
                ĉesis ĉiu kant'.

En infera karnavalo
sub la fera arma falo
iĝis tero karda valo,
ĉu reeblos vek'?
Kaj la kortoj fumis putre,
kaj la korvoj nubis supre,
kie korpoj kuŝis nutre
logaj al la bek'.

<span class="pn">13</span>

Sub mortiga bomba kraĉo
vivoj iĝis torda kaĉo
preta por la morda maĉo
de malsata hund'.
El la vento kiu muĝis,
el la venko kiu ruĝis,
el la venĝo, kien fuĝis
vi kun via vund'?

                Premas min ĉi ĉio naŭze,
                tremas daŭre mi senkaŭze,
                ĝemas mia kor' senpaŭze
                dum sencela ir'.
                Ĉu neniu kun mi solu?
                Ĉu nenio min konsolu?
                Ĉu nenia sorto volu
                ĉeson de la ŝir'...?

<span class="pn">14</span>

LULKANTO

Ekdormu do frateto,
ne pensu plu pri ĝi,
ekdormu en kvieto
kaj zorgu pri neni',

                forgesu pri ruino,
                forgesu pri la bomb',
                ne ploru pri patrino,
                ne pensu pri la tomb',

foriris la soldatoj,
mutiĝis la pafil',
nun regas sur la stratoj
denove la trankvil'.

                Ekdormu frato kara,
                forgesu pri la lac',
                disfalis temp' amara,
                hodiaŭ estas pac',

Se paĉjo kun "adiaŭ!"
foriris en maten',
forgesu ke hodiaŭ
ne eblas plu reven',

                nur sonĝu pri insuloj
                en suna malproksim'
                en kiuj por etuloj
                ne plu ekzistus tim'.

Vin lulas anĝelkanto
el ora paradiz'
... Ne veras, ke l' lulkanto
frosttremas sub ĉemiz'...
</span>
<span class="pn">15</span>

Kiam vivspertoj restas neasimileblaj, ja tipa
solvo por pluvivi sanmense estas ilin ignori.
Strebadon tiudirektan verŝajne priskribas la
sekvanta poemo, kvankam kompreneble la ado-
leskanta aŭtoro ne komprenis ĝian signifon,
kiam li ĝin verkis.

<span class="pn">16</span>
<span class="k">
LA PIOĈANTO

La viro pioĉis, pioĉis
ŝtonetan kaj hardan la teron,
sub brulo, sub brilo, pioĉis,
spitante la ardan someron.

                La basko ĉemiza eliris
                el sub pantalono malpura;
                frapante li akre elspiris,
                kun peno, per spiro terura.

Sub lia ĉemizo ŝvitplena
muskoloj laŭritme sin rulis
kadence kun movo la pena.
Sub moko de suno li brulis.

                Hararo brilgrasa malsekis
                kaj gutojn fluigis vizaĝo,
                pioĉe li teron revekis,
                pioĉe kun frapa kuraĝo.

Jam milojn da miloj da jaroj
la truon en tero li fosis
sub suno, sub lun', sub stelaroj,
sub pluvo aŭ vento, pioĉis

<span class="pn">17</span>

                sen ia ripoza sekundo,
                senhalte, en prema silent',
                dum sale ŝvitegis la frunto,
                li fosis sen zorgo pri sent'.

Kaj kiam sub brula la bluo,
en varma senventa aer',
finfine profundis la truo
pli grande ol la malesper',

                de si li ekprenis la koron
                kaj tutan la amon la sian,
                kaj tutan la sian doloron,
                kaj tutan la vivon nescian,

kaj ĉion en truon li ĵetis.
Kaj daŭre post tiu ĉi faro
li strangan rideton ridetis,
penseme, dum longa ĉe-staro.

                Senvorte li ŝtopis la truon,
                kaj tiam, kun sonĝa anim',
                li paŝis kviete, sen bruo,
                al vojo de reva senlim'.
</span>
<span class="pn">18</span>

Sur la ĥaoson de la mondo homo povas ĵeti
rigardon jen humuran jen beloĉerpan. Ankaŭ
tiudirekte Valano eksperimentis.

<span class="pn">19</span>
<span class="k">
KAPTURNIĜO

Tiome turniĝis
la tero,
de sia naskiĝo,

kaj kun ĝi turniĝis
homaro
pli ol laŭ sufiĉo!

Do kial vi miras
pri l' vero,
en tia kondiĉo,

ke iom deliras
homaro
pro kapoturniĝo?

                LA KIALO

                Vi demandas kiu penso
                en mi kuris tra la menso
                kiam mi unuafoje
                vidis vin,
                kial mi ridetas ĝoje
                ĉiam kiam mi survoje
                vidas vin?

                Nu, samtempe kiel kapon,
                oni vidas vian ĉapon.

<span class="pn">20</span>

PRINTEMPO EN LA MOZA VALO

La valo
pala
surmetis
kviete
la veston
festan
        kaj majo
        gaja
        traboris
        multflore
        la vojon
        ĝojan
                salika
                ŝiko
                sin fleksas
                branĉtekse
                kun plora
                kor'
                        feliĉa
                        fiŝo
                        petolas
                        scivole
                        el ronda
                        ond'
                                dimanĉaj
                                branĉoj
                                aldonas
                                burĝonojn
                                al havo
                                rava

<span class="pn">21</span>

la mozaj
rozoj
prezentas
talentojn
per skizo
ĉiza
        alaŭdo
        aŭdas
        la ĵuron
        murmuran
        de flama
        am'
                dum knabo
                rabas
                la buŝon
                tro ruĝan
                de tima
                in'
                        mateno
                        prenis
                        koloron
                        plej gloran
                        laŭ ĝusta
                        gust'
                                Mozfluo
                                luis
                                tualeton
                                koketan
                                por vala
                                bal'.

<span class="pn">22</span>

SEZONOJ

Jen floro
oras:
printempa
tempo.

La suno
junas:
trankvila
brilo.

La vento
pentas:
trablova
movo.

La neĝo
reĝas:
purblanka
flanko.

<span class="pn">23</span>

RIPOZO

Tiu odoro trankvila
de nokto brila
portas en tiun ĉi koron
la rememoron
de vana fru'

dum la rivero susura
en fluo pura
kantas promeson de paco
al kora laco
per kana bru'.

<span class="pn">24</span>

STUDENTAJ JAROJ

La amiko kiu babilas
kaj la tetaso sur tabl',
la ĉambreto kiu trankvilas
en la kunesta agrabl',

la gitaro kiu muzikas
en delikata la ton',
la vizaĝo kiu mimikas
laŭ la kantata kanzon',

la okuloj kiuj brilĝojas
gaje en lampa la lum',
la silento kiu kelkfojas
pace en pipa la fum'...

al ĉi ĉio kio hodiaŭ
tiom varmecas en kor'
ĉu ni devas diri "adiaŭ"?
vere ĉu devas ĝi for?

<span class="pn">25</span>

FERIE

Agrable
sur sablo
mi kuŝas,
kontente
la vento
min tuŝas.

Najbara
la maro
sin rulas
kaj luma
sub suno
min lulas.

Nur bruas
la skuo
de l' ondo,
forestas
la resto
de l' mondo.
</span>
<span class="pn">26</span>

Humurplena kunulo estas ŝatata, sed li riskas
sin enŝlosigi en klaŭna rolo ne responda al
la plej profunda realaĵo.

<span class="pn">27</span>
<span class="k">
LA AMUZISTO DE LA REĜO

La amuzisto de la Reĝo
post kiam ĉiujn li ridigis
per moko pri la Reĝa leĝo
post kiam li reamikigis
la disiĝintajn korteganojn
kaj bonhumoron revenigis
forgesigante la ĉikanojn
kaj la planojn
de tiuj kiuj fiintrigis
do kiam ĉe la reĝa tábl
pro li revenis la konkordo
kaj la akordo de l' bonordo
en atmosfero de agrábl
la amuzisto de la Reĝo
kiam li ĵonglis per vortludoj
aŭ ŝercideoj aŭ aludoj
kaj per konduto plej amuza
ĝoje ruza
faligis Reĝan la koleron

                tiam en pezan la vesperon
                lasante post si grandan ĝojon
                la amuzisto de la Reĝo
                foriras
                kaj li ekiras nigran vojon
                de propra pena aĉekzisto
                sed lin neniu amuzisto
                eltiras
                el vivsoleco senkonsola

kaj en la ardo de l' rigárd
ne brilas plu io petola
malvarmas nur grizo malmola
kiel la ŝtalo de ponárd.
</span>
<span class="pn">28</span>

En la aĝo inter 20 kaj 25 jaroj, Johán Vala-
no, kiel la plimulto, ekzerciĝis en la mal-
facila arto ami, en kiu oni malofte sukce-
sas unuaprove.

<span class="pn">29</span>
<span class="k">
MI AMAS

Mi amas.
Ĝin diras ĉiu kun rideto,
ripetas
senĉese ĝin amika famo.
                Mi ridas
                senkaŭze, sola sur la strato,
                kaj batas
                ĉi-mia koro kun rapido.
Okuloj
briladas pli ol ordinare
kaj haroj
senordas pli ol laŭregule
                Malpeza
                mi volus flugi tra l' aero,
                libera
                mi saltas ĉie kun frenezo.
Mi manĝas
kun nedireblo da plezuro,
kaj kuras
al plej malloga klub-aranĝo.
                Jen kantoj
                multiĝe venas nun ellipe,
                dum ripoj
                moviĝas ĝue enspirante.
La vivo
por mi radias ĉiam sune,
la juno
enloĝas min aperitive.
                Mi danku
                ĉielon pro via ĉeesto.
                Ni festu!
                Jen restas al mi tuta franko...

<span class="pn">30</span>

MEMORE

Kiel delikate
la luno
desegnas ombron
de branĉetoj junaj
sur mia kurteno
ora

                tiel delikate
                la nuno
                revekas nombron
                da memoroj lumaj
                pri nia kunteno
                kora.

<span class="pn">31</span>

URBOLUMOJ

Mi memoras la brilojn
de l' urbo lumanta
vidata el for',
kaj la gajajn babilojn
en trajno fumanta
kun brua vapor'.
                Tiutempe mi trovis
                ke l' vojo revena
                plenplenas je hel',
                kaj la trajno sin movis
                tra lando ĝardena
                en luma fabel'.
Antaŭ ol ni alvenis
ni pasis sur ponto
el forta metal',
la rivero ektremis
ĉe tiu renkonto
kun vibro de ŝtal'.
                Tiam fajfo ekŝiris
                la noktan kvieton
                de la antaŭurb',
                kaj la trajno eniris
                la stacidometon
                grincante, laŭ kurb'.

        Nun ĉi tiun lumbelon
        svenigis malhelo
        de vana staci'.
        Ĉu reven' havas celon
        se tiu ĉi celo
        ne plu estas vi?
</span>
<span class="pn">32</span>

La pecoj, kiuj nun sekvos, estis verkitaj
post la aĝo de 25 jaroj. Ilin komenti estus
neutile, kaj eble maldiskrete. Ni diru nur,
ke la poeto, kiu por kelka tempo forlasis
Eŭropon, renkontis la virinon, kun kiu vere
profunda amo povis radiki, kaj ke li vojaĝis
pro profesiaj kaŭzoj sur la tuta terglobo.

<span class="pn">33</span>
<span class="k">
DONACO

Mi flugis foren al ĉielo
kaj tie vagis multajn jarojn
serĉe al la plej bela stelo
por meti ĝin sur viajn harojn.
... Sed tiel palis ĝia brilo
kompare kun ĉi harobel',
ke honta pri don' sen utilo,
mi ĝin reĵetis al ĉiel'.
                Pri tonoj plaĉaj al la koro
                nova ideo al mi venis
                kaj, ŝtele, de anĝela ĥoro
                mi la plej belan kanton prenis.
                ... Sed dum vi nur frazeton diris,
                muzikis tiel via voĉ'
                ke ne doninte mi foriris
                kun plena kor' da memriproĉ'.
Kaj por donaco belkolora
pri kiu mirus la homar',
per fortostreĉo penlabora
mi ŝtelis bluon de la mar'.
Kun kelkaj vortoj de gratulo
mi min preparis por la don'
... Ve! bluis tro via okulo,
ne eblis tiu ĉi propon'.
                Sed, strange, kiam mi donacis
                manke de ĉio granda nur
                ĉi koron, kiu tiom lacis
                de l' longa serĉa aventur',
                anstataŭ rigardaĉi moke
                la signon de mia malriĉ',
                vi donis vian reciproke
                kaj min kondukis al feliĉ'.

<span class="pn">34</span>

OMBROJ DIMANĈAJ

Mi konas vian vizaĝon.

Mi renkontis ĝin tro ofte
sur la stratoj de dimanĉa urbo
kaj mi scias
ke ĝi fantomos al mi
kie ajn mi min kaŝos.

Mi konas vian vizaĝon
kaj viajn manojn harditajn
kaj la lacan kurbon de viaj ŝultroj.

Ili min trafis en Novjorko
en Frankfurto kaj en Singapur',
en Jaunde kaj en Prago,
sur la muzikplenaj stratoj
de Rio de Janeiro,
kaj sur la avenuoj de suna dimanĉo
en Sydney.

Mi konas vian obtuzan voĉon.

En Aŭstralio ĝi parolas malte,
en Svislando hispane,
kaj armene en soveta Georgi'.
En Londono ĝi odoras je palmoj malproksimaj,
kaj je proksimaj en Kinŝaso.
Sed egale ĉu ili ĉerpis vin
el homujo ekstera aŭ enlanda,
eterne samas la vizaĝo
kaj la nevidebla pezo sur la ŝultroj
kaj la okuloj
en kiuj esper'
estingiĝis.

<span class="pn">35</span>

Sur la stratoj dimanĉaj de la urbo
vi paŝas priplorinde
kun terura ŝarĝo el soleco
kaj fremdeco
en vira duopo aŭ triopo
senkolora senkolera
kun vakua rigardo fiksita
al ŝtopita horizonto
kie tagiĝas
neniam.

<span class="pn">36</span>

SENPOVECO

Vi ploras

mi rigardas vian junan vizaĝon
tiel belan kiam ĝi ne larmas
kun la grandaj naivaj okuloj
fenestro al infana mondo
la flamfloro de via buŝo
kaj haŭto tiel freŝe glata
ke ŝajnas
kvazaŭ vi ĝin ricevis ĵus

kaj dume vi ploras

mi rigardas vian junan vizaĝon
kaj jaroj fluas for antaŭen en mia cerbo
mi vidas ĝin sulkita kiel pometo postvintre
kun multe da grizo en la okuloj
kun velkinta buŝo
kaj haroj senkoloraj

eble vi repuŝe malbelos
ĉu grase dika
ĉu malmole eta seka
kiel sensuka branĉo
preta por rompiĝo

eble vi estos bela ankoraŭ
laŭ la beleco de grandaĝo
kun vivsperto legebla sur ĉiu trajto
kaj flagre en okulo la brila lumo de humur'

se nur vi plu vivos

<span class="pn">37</span>

kaj dum vi plore
esprimas vian malesperon
pri tiu memcentra knabo
kiu ludis per viaj korpo kaj sentoj
kiel per pilko
kiun la ludintoj post la matĉo forlasas
mi aŭskultas
mi komprenas
mi sentas amikecon
kiun mi volus trafe komuniki

kaj mi aŭdas ke morgaŭ eble vi mortigos
la maljunulinon kiu vi iam povus esti
turnante kontraŭ vin
la agreson
kiu devus celi al li

kaj mi balbutas
kaj miajn okulojn plenigas stulteco
mi ne trovas la vortojn
savajn
nek la teneran geston kiu
vin tiri povus el la marĉo
mi stumblas ĉe granda vasta abisma
manko
da solvaj ideoj
mi kolizias ree kaj ree
kun la kaptilaj muroj
de mia senpotenco

kaj dume
vi ploras plu.

<span class="pn">38</span>

BALADO PRI LAKEO DE IMPERIISTOJ

"   Obscena estas li vipur'
    kaj plago de la sindikato,
tion deklaris sen humur'
pri li la Centra Komitato.
Do lin ne aŭdu, marksa frato:
lin tordis lerta manipul'
de propagando kaj vulgato;
li estas nur reakciul'.
                "Li laŭte blekas pri tortur',
                vortaĉas kontraŭ aŭtokrato,
                eĉ diras ke nia struktur'
                socia servas al eksplŭato,
                sed ĉefe signas lin stigmato
                ke li favoras al pravul'
                eĉ kontraŭ parti-aparato:
                li estas nur reakciul'.
"Kaj tute prave la cenzur'
malhelpas al ĉi advokato
de objektiva procedur'
la veron diri pri la ŝtato.
Li estas aĉa demokrato
kun burĝa kredo al regul'
pri justa trakto kaj kompato:
plej tipe pri reakciul'."

        <span class="ss">Dediĉo</span>

        Fortuloj, zorgu pri homfrato
        kiu batalas kontraŭ bato
        al ĉiu ajn justa postul'!
        Ja spite al via diktato
        plu pravos la reakciul'.
</span>
Ĉi tiu balado povas esti citata nur ĉe simila citado, samtempa kaj
samloka, de la <span class="ls">Balado pri fia ordoperturbanto</span>.

<span class="pn">39</span>
<span class="k">
BALADO PRI FIA ORDOPERTURBANTO

"Danĝera estas li vipur'
kaj plago por aŭtoritato
kiu prizorgas pri sekur'
kaj pri bonordo en la ŝtato.
Do lin ne aŭdu, kara frato,
lin formis fia bolŝevist'
kaj subfosula aparato:
li estas aĉa komunist'.
                "Li pledas kontraŭ la tortur',
                indigas kontraŭ plutokrato,
                asertas ke nia struktur'
                socia servas al eksplŭato.
                Lin krome signas la stigmato
                ke li alvokis al rezist'
                al ŝtatpolica inicjato:
                li estas aĉa komunist'.
"Kun plena pravo la cenzur'
malhelpas al ĉi advokato
de egaleco kaj kultur'
aŭdigi sin en la debato.
Li estas stulta 'ruĝokrato';
kaj ŝtatprotekta policist'
lin rajte traktu sen kompato:
li estas aĉa komunist'."

        <span class="ss">Dediĉo</span>

        Sinjoroj, zorgu pri homfrato
        kiu batalas kontraŭ bato
        al homa digno, kun persist';
        finvenkos ne via diktato
        sed pravo de la "komunist'".
</span>
Ĉi tiu balado povas esti citata nur ĉe simila citado, samtempa kaj
samloka, de la <span class="ls">Balado pri lakeo de imperiistoj</span>.

<span class="pn">40</span>
<span class="k">
BRILA CERBO

Fakas la vortoj,
pompas la digno,
paĝoj turniĝas kun vigl',
gestas la manoj,
lipoj artikas,
kiom vi kredas je vi!

Teksas vi frazojn
nesupereblajn
iom rapide por mi,
ĵongle vi vortas
kaj universo
estas ludilo por vi.

Alte abstraktas
vasta pensado,
fulmas la cerb-energi'.
Kiom vi legis!
Kiom vi scias!
Kiom vi certas pri vi!

Kaj mi aŭskultas,
mi ne komprenas
punkton eĉ de la teori'.
Sed min impresas
nur ke vi tiom
penas imponi... al vi.

<span class="pn">41</span>

SOLENA SALUTO

Mi salutas vin, ho celo de la homoj!

Rigardu nin kuri barakte
kiel ratoj en tro malvasta spaco
tra miraĝa marĉo alloga
jen laŭ tiu vojo, jen laŭ tiu ĉi,
obstine obtuze obsede
fascinate
al vi.

Rigardu nin strebi!
Kiom da investo por bakŝiŝi
la gardanton de via pordego!
Kiom da energio por malfermigi ĝin!
Kiom da vana vanta vaka
senvida rigardo al ĝi.

Mi salutas vin, ho celo de la homoj!

Spronante nin antaŭen
vi pikas pelas puŝas
nelacigeble
logante per radianta
aĵo aŭ eco
kies brila juveleco senlumiĝos tuj
post kaptoĝu'
momenta.

Ho celo nekonata, mi salutas kapkline
vin kiun ni celas tutforte
kvankam ni scias bone ke
kiam ni fine trafos la tiom sopiratan
amon aŭ riĉon aŭ potencon
aŭ ripozon aŭ pozicion
aŭ triumfon de la Afero

<span class="pn">42</span>

al kiu ni nin identigis
nelonge daŭros la sento de plenumiĝo
nelonge la ripoza ĝuo
antaŭ ol ni ekiros denove
pikate puŝate pelate
al vi.

Mi salutas vin, ho celo de la homoj,
kaj mi kriaĉas al vi ŝtormavoĉe
mian koleron.
Kial la iluzioj? Kial la trompludo?
Kial la tragika komedi'?

En la brula dezerto de la vivo
al la miraĝaj lagoj
kiujn vi metas inter vi kaj nia soifo
ni dediĉas niajn tutajn penojn kaj klopodojn
eĉ dumdorme sonĝante senscie pri vi

kaj neniam la soifo estingiĝas.

Rigardu: kelkaj ne plu strebas
kaj nur stagnas rezigne.
Iliajn revojn ŝvelintajn
de espero
glacia draŝpluvo
krevigis.

Tro lacaj por plu celi
aŭ tro naŭzitaj de l' trompo
duonmorte duondorme ili larvas tra vivo
fuŝita
provantaj anestezi en si
la akran raspon de l' soifo.

Ĉu homo havas nur elekton
inter larvi kaj spronati
inter nesento kaj sufer'?

<span class="pn">43</span>

Blinda palpanto mi serĉas komprenon
kaj vane demandas al la kunblinduloj
"Frato, kien vi celas?"

Ĉu feliĉen?
    tio gustas monotone

ĉu dramen?
    tro suferigas por taŭge satigi
    eĉ se viktimrolo multloke bonfamas

ĉu morten?
    oscedas tro vakue la kavo
    por pravigi
    la streĉon de tuta pena viv'

ĉu progresen?
    sed progreso odoras je trompo
    ĉar se ion per unu mano ĝi donas
    alion ĝi reprenas per la dua.

Kaj dume la demando reeĥas en la kosmo
kiel en resona senhoma kaverno
nerespondite.

Mi salutas vin, ho celo de la homoj!

Dum al vi ni dediĉas
tiom da energio, da sango, da ploroj,
da kuraĝo kaj timo,
da cerbumo, da koro kaj karno vundataj
kaj da siniluziado

dum ni interpuŝiĝas barbare
interfrate batalas
kruele batas puŝas frapas

dum ni kuras al la tereno
de morala konkuro
por loki nin unuaj

<span class="pn">44</span>

en la konkurso de l' justuloj
kaj superece rigardi la aĉulojn
kiuj faras krude
kion ni subtile faras

dum haŝiŝe aŭ brande ni povas vin kapti
aŭ flegas memkompate nian falsan rezignon
je vi

vi staras transe
vualita nekonata nenomebla
kaj ni ne scias
ĉu vi estas absurdo aŭ senco.

Kaj tamen mi turnas min al vi
solene
por elmeti
la pugnon de mia ribelo
la palon de mia tim'
la grandajn okulojn de mia admiro
la ridaĉon de mia cinik'
kaj, de mia espero,
la manojn malrapide malrapide
malfermiĝantajn

kaj mi salutas vin, ho celo de la homoj,
vi transmonda pura fonto
al kiu blinde baraktas
senfino da soifantoj.

Jes mi klinas antaŭ vi mian kapon
salute

ĉar egale ĉu vi estas
post la mizeraj miraĝetoj de ĉi-mondo
la monstra miraĝego
aŭ post la kontentigetoj de la vivo
la finfina definitiva kaj absoluta

<span class="pn">45</span>

kontentigo,
el la nekona mallumo
jen ekbrilas flagrete
apenaŭ lumanta, jes ja,
sed tamen videbla certaĵo:

kio ajn vi estas
aŭ neestas
almenaŭ vi estas pli forta ol ni.

<span class="pn">46</span>

ĜEMELOJ

Mia malĝojo kaj mia ĝoj',
paro ĝemela vi tenas vin kune
tra mia vivo, en mia kor',
kaj vi prilumas jen nigre jen sune
la tutan iron de mia voj',
glata ĉe rido, kruta ĉe plor'.
                Peza turmento, mia malĝoj',
                kial animon vi tordas misforma,
                ke ĝi vagadu en agoni',
                kripla hundaĉo de nokto sendorma,
                lame pelata, hurla ĉe boj',
                amsoifanta orfo de Di'?
Kaj mia lumo, vi mia ĝoj',
kial vi ĉion ordigas serene
kiam la vivo ĝermis el mort'
kaj vi aperas diskrete kaj bene
ĉe mia pordo, sur mia sojl',
ore lumanta fonto de fort'?
                Kial malĝojon, vi mia ĝoj'
                provas brakumi per gesto gastama
                kiel bubaĉon kisas patrin'?
                Ĉu volis Dio ke lum' via flama
                iĝu kun ombro viva aloj'
                ĉar tiel lernas frukti l'anim'?

<span class="pn">47</span>

SPEGULE

Mi rigardis en spegulon
kaj la bebo kiun mi vidis
havis rondajn okulojn
avidajn je scio
ĝi fermadis malfermadis
la maneton
kvazaŭ por ion kapti
ĉu la signifon de l' mondo
en kiun li ĵetiĝis?
                Mi rigardis en spegulon
                kaj la knabo kiun mi vidis
                faris grimacojn petole
                kaj li iĝis io ajn
                jen klaŭno jen gravulo
                jen simio jen mefistofelo
                jen simpla bubo ridanta
                kaj li amuziĝis.
                Dio! Kiom li amuziĝis
                nur pro tio ke li estis
                ajnulo.
Mi rigardis en spegulon
kaj mi vidis ulon senĝojan
korpe misproporcian
kun turmento videbla
sur ĉiu trajto vizaĝa
kaj io jen aroganta
jen honta
en la sinteno
kaj mi sentis min kulpa
ĉar mi ne komprenis lin.

<span class="pn">48</span>

Mi rigardis en spegulon
kaj mi vidis junan atleton
kun tonusaj muskoloj
kaj kapo lumigita
per la larĝa rideto de l' memfido.
Pantere facilmova
li iris
konkeri la mondon.
                Mi rigardis en spegulon
                kaj la viro kiun mi vidis
                havis la lace pacan vizaĝon
                de tiu kiu luktis
                stumblis falis
                sed la sorton venkis finfine
                lerninte pri sia forto ion
                kaj multon pri sia malforto.
Mi rigardis en spegulon
kaj mi estis terurita
ĉar la homo kiun mi vidis
portis sur la ŝultroj tiom
da mizero
tiom
da ronĝa zorgado
ke li zigzagis duonfale
en senluma pejzaĝo
ĉerande de klifo
kaj piede de l' klifo
nigre ŝaŭmis
morto.

<span class="pn">49</span>

Mi rigardis en spegulon
kaj mi vidis grizharulon
kun io serena kaj eĉ
humura
en la rigardo
de li estis ja forprenita ĉio
kio igis lin sekura
kaj do
zorga
kaj malpeze li paŝis
en la mano de dio.
                Mi rigardis en spegulon
                kaj mi vidis frenezan maljunulon
                kun korpo kaduka
                kaj menso redirada
                redirada redirada
                redirade rediranta
                ĉiam la samajn vortojn
                kiuj estis por li
                la sumo de la saĝo
                kaj por la homoj ĉirkaŭe
                ...
                ve! por la homoj nur neniaĵo
                aŭtomata.
Kaj jen okazis io plej stranga:
la maljunulo mem rigardis en spegulon
kaj li vidis estaĵon
en kiu samtempe samloke travideblis
interplektite
kvazaŭ kunteksite
bebo kaj junulo, viroj juna kaj eksjuna
kaj ankaŭ
la multjara cerbaĉulo mem.

<span class="pn">50</span>

Kaj ĉi tiu stranga
multpersona estaĵo
rigardis en spegulon
kaj tie kapriolis
karambolis
aŭ izolis
jen roko jen floro
jen malsata tigro
jen ŝafo sendefenda
jen groteska dinosaŭro
jen simio lerta kaj sperta
jen homo
simpla homa homo.
                Kaj tiam la maljunulo
                eksplodis per ridego
                tiel sonora
                kaj gaja kaj intensa
                ke trans la korpolimojn
                li dis-elkarniĝis
                eksterkosmen
kaj jen li sentis
ke per unu ekstremo li tuŝas
inferon
kun torturista vizaĝo
tordita malame
en izola mizerkoreco
dum per alia ekstremo
li flugas
alten
pli alten
plej alten
al nevortigebla renkonto
tra lumo eterna
amen.

<span class="pn">51</span>

KAJ TIEL PLU

Vi grumblas.

Kun la pantoflaj piedoj sur seĝo
kaj la gluteoj sur brakseĝa rembur',
kun la dorso komforte subtenata
de pufa apogilo
li legas la gazeton.

Vi grumblas.

En la kuirejo vi ne ĉesas
iradi kaj venadi
reveni kaj reiri
kun manoj senripozaj
kaj cerbo kalkulanta
kion manĝi hodiaŭ
kaj vespere
kaj morgaŭ tagmeze
kaj morgaŭ vespere
kaj dimanĉe
kaj tiel plu
kaj tiel plu
plu plu plu plu.

Vi grumblas.

Kun unu mano enpoŝe
kaj alia ĉe la cigaredo
li sur balkono staras
kontemplante la printempon
kaj la preterpasantajn
knabinojn
estetikule.

Vi grumblas.

<span class="pn">52</span>

Al la lavĉambro vi malsupreniras
kun korbego plenplena je vestoj kaj tukoj
kaj cerbo kalkulanta:
pantalonon por la etulo
ŝuojn por la granda
pluvmantelon por Suzana
kaj fliki <span class="ss">lian</span> jakon
kaj tiel plu
kaj tiel plu
plu plu plu plu.

Vi grumblas.

Li iras labori.
Alportos <span class="ss">li</span> la monon.
Post paŭzo en drinkejo
plena je fumo kaj akraj odoroj
post kartludado aŭ diskuto politika
mastramiene li zigzagos
hejmen.

Vi grumblas.

Dum li laboris fore
viaj manoj ne haltis
nek viaj kruroj
nek via dorso
nek via cerbo
nek via buŝo
mallaŭte grumblanta
plu plu plu plu.

Vi grumblas.

<span class="pn">53</span>

Sur la blanka littuko
kiun vi lavis
premanta sur vi
sian ursan korpon
li riproĉas
vian negajecon,
kaj dume aktivas
la dikaj manoj sur vi
kaj la lipoj sur vi
kaj la ventro sur vi
kaj la lango en vi
kaj tiel plu
kaj tiel plu
plu plu plu plu.

Vi grumblas.

Plenigante la dokumenton
per sia dika malrapida skribo
sub via nomo
kontraŭ <span class="ss">profesi</span>'
li simple metas
<span class="ss">sen</span>.

Kaj vi nur grumblas
plu plu plu plu.

<span class="pn">54</span>

BALADO PRI ATENTA ORELO

Dum akre, raspe ni suferis
kaj nian cerbon vundis prém,
dum nia vivo tre mizeris
por ke ni povu trovi mem
kiel nin tiri el problém,
dum la malfacilaĵoj multis
kaj vivo stagnis en dilém,
vi kun atento min aŭskultis.
                Kiam la ĝojo malaperis,
                kiam la kanto estis ĝém,
                kiam la menso malkoheris
                sub la torturo de sistém
                kiu nin premis ĝis ekstrém
                dum administro nin insultis,
                en morta vivo brilis gém:
                jen vi bonvole min aŭskultis.
La ĉirkaŭmondo plej danĝeris,
silentis kantoj, nur blasfém
esprimis kiom nin superis
la burokrata anatém,
sed dum el fundo de la trém
eĉ al diablo nun ni kultis
kun preĝo pri savstrategém,
vi simpatie min aŭskultis.

        <span class="ss">Dediĉo</span>

        Sinjoro, ĉar nek rekviém
        nek cedo al sinmortigém
        el nia aĉa sórt rezultis,
        vi longe vivu en poém:
        min vastakore vi aŭskultis.

<span class="pn">55</span>

BALADO PRI VESPERA AMO

Nun kiam fine tago ĉesas
kaj bruoj malaperas for,
la lumo kiu nin karesas
agordas sin al mia kor'.
Sed se post alto de fervor'
la arda kanto trankviliĝos,
dum sereniĝos la ador'
neniom amo malfortiĝos.
                Somera varmo malprogresas
                kaj ombro sekvas post kolor',
                jam ĉion vidi ne necesas:
                beleco kuŝas en pudor'.
                Sed se forsvenos kun langvor'
                la ardo, dum somer' mortiĝos,
                ne velkos nia pasiflor'
                nek nia amo malfortiĝos.
Se sentoj jam ne plu kermesas,
se kvietiĝis juna vor',
kaj se la aĝo nun permesas
silenton ĝui kun favor',
ne cedis amo al ignor',
nek koro indiferentiĝos:
ĝi kantos simple en minor'
ke nia am' ne malfortiĝos.

        <span class="ss">Dediĉo</span>

        Ho kara! Eble la valor'
        de l' kantoj de la trobador'
        kiu vin amas neniiĝos,
        sed fidu: ĝis la lasta hor'
        ne lia amo malfortiĝos.
</span>
<span class="pn">[56]</span>

<span class="pn">57</span>

          Al la antaŭparolo de Henri Vatré kaj al la komentarioj de
Valano mem, mi min permesas aldoni metrikan noteton: temas pri tipe
originala rimoskemo, kiun la aŭtoro de "La Verko de la Jaro 1976" —
<span class="ls">Ĉu vi kuiras ĉine?</span> — kelkfoje uzas.

          Vatré nomas ĝin 'aborta rimo', sed almenaŭ la ĉi-koncerna
difino en PARNASA GVIDLIBRO montras tute alian aferon.
          Efektive ne temas pri asonanco, sed pri rimsistemo, en kiu
la radikoj rimiĝas laŭ unu skemo kaj la finaĵoj laŭ alia. Ekzemple:
<span class="k">
          Jen fl<span class="ss">or</span>O               a           A
          <span class="ss">or</span>AS:                   a           B
          prin<span class="ss">temp</span>A               b           C
          <span class="ss">temp</span>O.                  b           A

          La s<span class="ss">un</span>O                 c           A
          j<span class="ss">un</span>AS:                  c           B
          trankv<span class="ss">il</span>A               ĉ           C
          br<span class="ss">il</span>O.                  ĉ           A
</span>
          Simile okazas, kun interesaj efektoj, ankaŭ en la poemoj:
<span class="ls">Printempo en la Moza Valo</span> kaj <span class="ls">Mi amas</span>.

          La valana rimo eluzas do senkategoriece la radikojn, kaj
memstare la vortfinaĵojn.

                                         Giorgio Silfer

<span class="pn">[58]</span>

<span class="pn">59</span>

                            <span class="ls">ENHAVO</span>

Bomboj falis ......................................... paĝo 11
Premsonĝo ............................................   „  12
Lulkanto .............................................   „  14
La pioĉanto ..........................................   „  16
Kapturniĝo / La kialo ................................   „  19
Printempo en la Moza Valo ............................   „  20
Sezonoj ..............................................   „  22
Ripozo ...............................................   „  23
Studentaj jaroj ......................................   „  24
Ferie ................................................   „  25
La amuzisto de la Reĝo ...............................   „  27
Mi amas ..............................................   „  29
Memore ...............................................   „  30
Urbolumoj ............................................   „  31
Donaco ...............................................   „  33
Ombroj dimanĉaj ......................................   „  34
Senpoveco ............................................   „  36
Balado pri lakeo de imperiistoj ......................   „  38
Balado pri fia ordoperturbanto .......................   „  39
Brila cerbo ..........................................   „  40
Solena saluto ........................................   „  41
Ĝemeloj ..............................................   „  46
Spegule ..............................................   „  47
Kaj tiel plu .........................................   „  51
Balado pri atenta orelo ..............................   „  54
Balado pri vespera amo ...............................   „  55

<span class="pn">[60]</span>

    finpresita en januaro 1978
ĉe «offset vallerini» pizo, italujo

</pre>

</body>
</html>
