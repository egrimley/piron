<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="eo" xml:lang="eo">
<head>
<meta http-equiv="Content-Type" content="text/html; charset=UTF-8"/>
<title>Gerda malaperis! (1992)</title>
<style type="text/css">
em {font-style: normal; text-decoration: underline; }
h1 { text-align: center; }
h2 { text-align: center; }
.steletoj { margin: 1ex; text-align: center; text-indent: 0; }
.tit { text-align: center; }
</style>
</head>
<body>

<!--

Ĉe la sekvaj vortoj, kiuj aperis dividitaj inter linioj, ne estas
tute evidente, ĉu la dividstreko estu konservita:

pied-batante ĝusta-tempe aŭto-pordon turka-kafa manĝo-bruon

-->

<div class="tit">
<p>Claude Piron</p>
</div>

<h1>GERDA
  MALAPERIS!</h1>

<div class="tit">
<p>LINGVO-INSTRUA ROMANETO</p>
<p>Fonto</p>
</div>

<!-- paĝo 0 -->

<p>Adreso de la Aŭtoro:</p>

<p>Claude PIRON<br/>
25 chemin des Rannaux<br/>
CH-1296 COPPET<br/>
Svislando</p>

<p>© Kopirajto ĉe aŭtoro kaj eldoninto</p>

<dl>
<dt>Represigis:</dt><dd>Germana Esperanto-Junularo<br/>
                        Rheinweg 15<br/>
                        D-5300 Bonn 1<br/>
                        Tel.: +228/235898</dd>
</dl>

<p>FONTO<br/>
Gersi Alfredo Bays<br/>
Caixa Postal 49<br/>
BR-89800 CHAPECÓ - SC<br/>
Brazilo (Brasil)</p>

<!-- paĝo 1 -->

<h2>ANTAŬPAROLO</h2>

<p>Esploroj pri la psikopedagogio de lingvoj montris, ke por igi la instruon
kiel eble plej efika, necesas respekti serion da principoj. Ĉi tiu libro pre<!--
-->zentas provon apliki tiujn al la instruado de esperanto, i.a. la jenajn:</p>

<dl>

<dt><b>1.</b></dt>
<dd><p><b>Motivi la lernanton.</b> La ĉefa faktoro en la sukceso de
       lingvolernado estas motivado. Por tiun favori, la libro
       prezentiĝas kiel aventur-romano, en kiu jam en la dua
       ĉapitro atentokapta okazaĵo tiklas la scivolemon kaj
       instigas la lernanton legi plu.</p></dd>

<dt><b>2.</b></dt>
<dd><p><b>Apliki la regulon “ju pli ofta la vorto, des pli frue enkon<!--
    -->duki ĝin”.</b> La reguleco de esperanto ebligis tion fari tuj
       de la komenco. Internacia Kultura Servo en Zagreb havigis
       la necesajn laŭ-oftecajn vortlistojn, ricevitajn per statistika
       prilaborado de konversacioj surbendigitaj okaze de diver<!--
    -->saj internaciaj kunvenoj.</p></dd>

<dt><b>3.</b></dt>
<dd><p><b>Ripetadi en malsamaj kuntekstoj.</b> Radiko, vortero aŭ
       lingva strukturo asimiliĝas des pli senpene, ju pli ofte ĝi
       ripetiĝas, ĉefe se oni atentas la gravecon ree prezenti ĝin
       precize en la momento kiam, ne uzate dum iu tempo<!--
    -->spaco, ĝi emus forgesiĝi. Tiu principo estis observata.
       Espereble la legantoj bonvolos pardoni la kelkfoje nenatu<!--
    -->rajn ripetojn, stile ne tre belajn, kiujn la teksto pro tio
       enhavas.</p></dd>

<!-- paĝo 2 -->

<dt><b>4.</b></dt>
<dd><p><b>Redukti plej severe, en ĉiu instruunuo, la proporcion de
       novaj lernendaĵoj.</b> Tiel, ĉiu nove enkondukata elemento
       estas kvazaŭ portata de la tuta kunteksto. En ĉi tiu libro,
       novaj vortoj aperas tiamaniere, ke, asimilinte la enhavon
       de la unua ĉapitr(et)o, la lernanto jam komprenas almenaŭ
       82 procentojn de ĉapitroj 2 ĝis 8; 89 procentojn de
       ĉapitroj 9 ĝis 12; kaj 92 procentojn de la tekstoj post
       ĉapitro 12. Fakte, la lasta ĉapitro enhavas nur 3 pro<!--
    -->centojn da novaj radikoj.</p></dd>

</dl>

<p>Multajn eble surprizos la diversa longeco de la ĉapitroj. Ĝi fontas el la
deziro adaptiĝi al la fakto, ke la mensa kapablo asimili novan materialon
ne restas konstante samnivela.</p>

<p>La kursgvidanto decidos mem, kiel organizi sian instruadon, utiligante
la du libretojn, kiuj akompanas ĉi tiun (vd la 3-an kovrilan paĝon) Ĉi
tiu verko ne estis planita por memlernado. Tamen montriĝis, ke perso<!--
-->noj kun bona kompreno pri gramatiko sukcese lernis hejme la bazojn
de esperanto uzante ĉi tiun lernolibron kaj la akompanan vortliston,
se ili disponis la sporadan helpon de esperantisto.</p>

<!-- paĝo 3 -->

<h2>1</h2>

<p><i>(En universitata restoracio)</i></p>

<p>Tom:    Saluton, Linda.</p>
<p>Linda:  Saluton, Tom.</p>
<p>Tom:    Diru al mi: kiu estas tiu?</p>
<p>Linda:  Kiu?</p>
<p>Tom:    Tiu alta, blonda, juna viro...</p>
<p>Linda:  Kiu?</p>
<p>Tom:    Tiu, kiu sidas en la angulo.</p>
<p>Linda:  Ho, tiu!</p>
<p>Tom:    Jes, tiu.</p>
<p>Linda:  Mi ne scias. Mi ne scias, kiu li estas. Nova studento,
           verŝajne.</p>
<p>Tom:    Li estas tute sola.</p>
<p>Linda:  Ne. Rigardu: bela knabino iras al li.</p>
<p>Tom:    Ne bela. Juna, eble, sed ne bela. Nur vi estas bela,
           Linda.</p>
<p>Linda:  Tom, kara! Kio okazas al vi? Eble vi laboras tro
           multe, kaj ...</p>
<p>Tom:    Nenio speciala okazas al mi. Kaj mi ne laboras tro
           multe. Fakte, mi laboras malmulte nun. La vera
           demando estas: kio okazas al vi, Linda? Nur vi estas
           vere bela.</p>
<p>Linda:  Nu, nu ....</p>
<p>Tom:    Estas fakto. Nur vi estas bela, Linda. Mi estas since<!--
        -->ra. Venu kun mi!</p>
<p>Linda:  Sed ...</p>
<p>Tom:    Venu. Al la granda spegulo. Rigardu. Jen estas Linda,
<!-- paĝo 4 -->
           la plej bela virino en la mondo, la plej bela virino en
           la tuta mondo.</p>
<p>Linda:  Kaj jen estas Tom, la plej malserioza knabo en la
           tuta universitato.</p>

<h2>2</h2>

<p>Linda:  Tom!</p>
<p>Tom:    Kio okazas al vi? Vi estas pala! Bela, sed pala.</p>
<p>Linda:  Tom! Ne rigardu!</p>
<p>Tom:    Kio okazas?</p>
<p>Linda:  Strange! Okazas io stranga, io tre stranga. Tiu ulo,
           tiu nova studento... Ne, ne, mi petas vin, ne rigardu.
           Estu diskreta.</p>
<p>Tom:    Diable! Diru al mi. Kio estas tiu mistero?</p>
<p>Linda:  Lia mano agas strange. Rigardu, se vi volas, sed plej
           diskrete. Turnu vin iomete, eble, sed tute nature. Li
           ne vidu, ke vi rigardas al li.</p>
<p>Tom:    Vi pravas. Io stranga okazas. Dum ŝi ne rigardas al li
           — ŝi nun rigardas al la granda spegulo — lia mano
           iom post iom, tre tre malrapide, proksimiĝas al ŝia
           taso...</p>
<p>Linda:  Estas io en lia mano...</p>
<p>Tom:    Mi ne vidas. Li estas tro malproksima. Diable! Tiu
           alta forta knabo nun staras inter ili kaj mi. Mi ne plu
           vidas.</p>
<p>Linda:  Sed mi vidas. Mi vidas bone. Mi vidas tre bone. Mi
           vidas tute bone. Ej!</p>
<p>Tom:    Kio okazas?</p>
<!-- paĝo 5 -->
<p>Linda:  Ŝi rigardas al li nun, kaj lia mano haltas.</p>
<p>Tom:    Kaj kio plu? Diru al mi!</p>
<p>Linda:  Nun li parolas al ŝi. Li montras al la pordo.</p>
<p>Tom:    Eble li volas, ke ŝi rigardu al alia direkto, ke ŝi ne plu
           rigardu al li.</p>
<p>Linda:  Prave, tute prave. Jen ŝi rigardas al la pordo. Li plu
           parolas kaj parolas. Dum ŝi ne rigardas al lia direkto,
           lia mano plu proksimiĝas al la taso. Ej!</p>
<p>Tom:    Kio? Kio okazas?</p>
<p>Linda:  Lia mano revenas, tute diskrete, kvazaŭ tute nature.</p>
<p>Tom:    Ĉu estas io en lia mano?</p>
<p>Linda:  Nenio plu. Sed tute certe nun estas io en ŝia taso.</p>

<h2>3</h2>

<p>Bob:    Diable! Kio okazas? Vi aspektas kiel spionoj. Ĉu mi
           povas sidi kun vi?</p>
<p>Linda:  Saluton, Bob.</p>
<p>Tom:    Bonan tagon, Bob.</p>
<p>Bob:    Bonan tagon, Linda. Bonan tagon, Tom. Pardonu,
           ke mi ne salutis vin tuj.</p>
<p>Linda:  Ne gravas. Nun vi salutis, kaj ni pardonas vin.</p>
<p>Bob:    Ĉu vi permesas, ke mi sidu ĉe via tablo?</p>
<p>Linda:  Kompreneble vi sidu kun ni.</p>
<p>Bob:    Mi tamen ne volas esti maldiskreta. Eble Tom paro<!--
        -->las pri amo kaj preferas esti sola kun vi.</p>
<p>Tom:    Mi ne parolis pri amo.</p>
<p>Linda:  Li nur diris, ke mi estas la plej bela virino en la tuta
           mondo.</p>
<!-- paĝo 6 -->
<p>Bob:    Li pravas. Tio ne estas am-deklaro, tio estas simpla
           fakto.</p>
<p>Tom:    Prave. Simpla fakto.</p>
<p>Bob:    Nu, certe, Linda estas tre bela, sed ne tio gravas nun.</p>
<p>Linda:  Ne gravas, ĉu? Ne gravas, ke mi estas bela, ĉu? Jen
           bela deklaro!</p>
<p>Bob:    Pardonu min. Mi volas diri, ke io estas pli grava.</p>
<p>Tom:    Kio? Pri kio vi parolas? Kio estas pli grava?</p>
<p>Bob:    Vi ne vidis min, dum mi proksimiĝis al vi, sed mi
           vin rigardis.</p>
<p>Linda:  Mi ne komprenas, pri kio vi parolas.</p>
<p>Bob:    Mi parolas pri via vizaĝo.</p>
<p>Linda:  Kio pri mia vizaĝo? Ĉu ĝi ne estas bela?</p>
<p>Bob:    Ho jes, ĝi estas bela. Ĝi estas la plej bela en la mondo.
           Sed ĝi estis mistera!</p>
<p>Linda:  Mistera? Ĉu mia vizaĝo estis mistera?</p>
<p>Bob:    Jes. Via vizaĝo estis mistera. Fakte, viaj vizaĝoj estis
           misteraj. Mistera vizaĝo de spionino ĉe mistera
           vizaĝo de spiono. Vi aspektis strange. Vi aspektis
           mistere. Mi bone rigardis vin, dum mi proksimiĝis
           al vi, kaj estis mistera esprimo sur via vizaĝo, Linda,
           kaj ankaŭ sur via, Tom. Kiel mi jam diris, vi aspektis
           kiel spionoj.</p>

<!-- paĝo 7 -->

<h2>4</h2>

<p>Bob:    Diru al mi sincere: pri kio vi parolis?</p>
<p>Tom:    Ni parolis pri tiu ulo.</p>
<p>Bob:    Kiu ulo?</p>
<p>Tom:    Tiu viro ĉe la angulo. Tiu juna viro.</p>
<p>Bob:    Pri kiu vi parolas? Ĉu pri tiu blondulo, kiu sidas kun
           Gerda?</p>
<p>Linda:  Gerda! Vi do scias, ke ŝia nomo estas Gerda! Vi do
           konas ŝin!</p>
<p>Bob:    Nu, mi ne vere konas ŝin. Mi scias, kiu ŝi estas. Tio
           estas alia afero.</p>
<p>Linda:  Kiu do ŝi estas?</p>
<p>Bob:    Sed vi ne respondis al mi. Vi ne respondis al mia
           demando. Ĉu vere pri tiu blonda junulo vi parolis?</p>
<p>Tom:    Jes. Pri li.</p>
<p>Bob:    Mi ne konas lin. Mi neniam vidis lin antaŭe.</p>
<p>Linda:  Sed, diru al mi, kiu estas tiu Gerda?</p>
<p>Bob:    Ŝi venis por instrui. Temas pri io mistera, fakte.
           Kriptaĵo-scienco.</p>
<p>Linda:  Kio? Kiel vi diris? Krip-ta-ĵo-sci-en-co, ĉu? Kio estas
           tio?</p>
<p>Bob:    Ĉu vere vi ne scias, kio estas kriptaĵo-scienco? Oni
           diras ankaŭ “kriptografio”.</p>
<p>Linda:  Ne. Mi ne scias. Mi tute ne scias. Ĉu vi scias, Tom?</p>
<p>Tom:    Ĉu tio ne estas la arto kompreni, pri kio temas
           sekreta mesaĝo?</p>
<p>Bob:    Prave. Jen ŝia fako. Fakte, ŝia fako estas la malnovaj
           sekretaj lingvoj.</p>
<!-- paĝo 8 -->
<p>Tom:    Mi ne komprenas. Kiu, en universitato, volas lerni
           pri malnovaj sekretaj lingvoj?</p>
<p>Bob:    Ankaŭ mi ne tute komprenas. Estis ideo de Ronga,
           la profesoro pri lingvistiko. Li konsideras, ke sekre<!--
        -->taj lingvoj estas aspekto de la arto komuniki, kaj ke
           ili do rilatas al lingvistiko.</p>
<p>Linda:  Eble jes. Eble li pravas. Kaj tamen tiu ideo estas iom
           stranga, ĉu vi ne konsentas?</p>
<p>Bob:    Jes. Ĝi aspektis strange ankaŭ al mi, kiam oni parolis
           pri ĝi.</p>
<p>Linda:  Eble Ronga, la lingvistika profesoro, nur deziris, ke
           bela virino kunlaboru kun li. Ĉu ne estas bona ideo
           kunlabori kun bela knabino, kiam tio estas ebla?</p>
<p>Tom:    Mi jam diris al vi, ke ŝi ne estas bela. Nur vi estas
           bela.</p>
<p>Bob:    Mi ne konsentas. Estas fakto, ke Linda estas tre bela,
           ke ŝi estas la plej bela knabino en la mondo. Sed
           ankaŭ Gerda estas bela. Iom malpli bela, sed tamen
           bela. Ĉu vi konsentas?</p>
<p>Tom:    Tute ne. Por vi, eble. Sed por mi ne. Por mi, nur
           Linda ekzistas kiel bela virino.</p>
<p>Bob:    Ĉu vi volas diri, ke por vi Linda estas la sola bela
           virino en la tuta mondo?</p>
<p>Tom:    Jes. Por mi, Linda estas la sola bela virino en la tuta
           mondo.</p>
<p>Bob:    Diable! Vi verŝajne amas ŝin.</p>

<!-- paĝo 9 -->

<h2>5</h2>

<p>Bob:    Nu, vi ankoraŭ ne diris al mi, kio okazis, dum vi
           spione rigardis tiun paron.</p>
<p>Linda:  Okazis io vere stranga.</p>
<p>Tom:    Vere stranga, fakte. En la mano de tiu junulo estis
           io.</p>
<p>Bob:    Kio?</p>
<p>Linda:  Ni ne povis vidi. Io tre eta. Malgranda afero. Afereto.</p>
<p>Tom:    Kaj dum ŝi ne rigardis, lia mano alproksimiĝis al ŝia
           taso.</p>
<p>Linda:  Kaj kiam ŝi ekrigardis lin, lia mano ekhaltis.</p>
<p>Tom:    Tiam li montris ion al ŝi. Evidente, li deziris forturni
           ŝian atenton.</p>
<p>Linda:  Kaj li sukcesis. Li plene sukcesis. Ŝi rigardis al la
           pordo. Kaj dum ŝi rigardis for, lia mano subite estis
           super ŝia taso, dum unu sekundo, ne pli, kaj tute
           nature revenis. Malplena.</p>
<p>Bob:    Ĉu ĝi estis plena antaŭe?</p>
<p>Tom:    Ne plena. Kompreneble, ĝi ne estis plena. Sed estis
           io en ĝi, kaj post kiam ĝi estis dum sekundo super la
           taso de Gerda, estis plu nenio en ĝi.</p>
<p>Linda:  Certe estas iu mistera substanco.</p>
<p>Tom:    Iu drogo.</p>
<p>Bob:    Kiel vi povas scii, ke ne estis tute simple peco da
           sukero?</p>
<p>Linda:  Li ne agus tiel kaŝe, se estus nur sukero.</p>
<p>Tom:    Cetere, ĉi tie ne estas peca sukero. Estas nur pulvora
           sukero, en sukerujoj.</p>
<!-- paĝo 10 -->
<p>Bob:    Eble li havis sukerpecon en la poŝo kaj ...</p>
<p>Tom:    Ĉu vi ofte promenas kun sukerpecoj en via poŝo?</p>
<p>Bob:    Vi pravas. Tiu ideo estas absurda. Tamen...</p>
<p>Linda:  Rigardu! Jen ŝi ekstaras, kaj ekiras for.</p>
<p>Bob:    Ŝi ŝajnas tute normala. Verŝajne vi imagis ion dra<!--
        -->man, dum temas pri tute simpla, tute natura okaz<!--
        -->aĵo.</p>

<h2>6</h2>

<p>Tom:    Ĉu vi aŭdis? Kio estis tio?</p>
<p>Bob:    Jes, mi aŭdis. Mi aŭdis ion.</p>
<p>Linda:  Ankaŭ mi aŭdis strangan bruon, kvazaŭ iu falus
           en la koridoro.</p>
<p>Bob:    Kvazaŭ <em>ŝi</em> falus.</p>
<p>Tom:    Mi havis la saman penson kiel vi. Ankaŭ mi pensis
           tion. Ankaŭ mi pensis: jen Gerda falas en la kori<!--
        -->doro.</p>
<p>Linda:  Ĉu ni iru vidi?</p>
<p>Tom:    Kompreneble. Ni iru tuj.</p>
<p>Bob:    Mi iru kun Tom, sed vi restu ĉi tie, Linda. Observu
           tiun junulon, kun kiu Gerda parolis, kaj kiu eble
           metis drogon en ŝian kafon.</p>
<p>Linda:  Ĉu vi ambaŭ foriras kaj mi restu tute sola? Mi iom
           timas.</p>
<p>Bob:    Ni ne havas la tempon diskuti. Ni devas iri vidi tuj.
           Restu trankvile ĉi tie. Vi nenion riskas. Venu, Tom,
           ni ne perdu tempon.</p>

<!-- paĝo 11 -->

<h2>7</h2>

<p><i>(En la koridoro)</i></p>

<p>Tom:    Jen ŝi estas. Ni pravis. Ŝi apenaŭ havis la tempon
           alveni ĝis la angulo, jam ŝi falis. Videble, ŝi estas
           nekonscia. Ŝi perdis la konscion kaj falis.</p>
<p>Bob:    Ĉu ŝi ankoraŭ vivas?</p>
<p>Tom:    Jes. Ne timu. Ŝi perdis la konscion, sed ŝi ne perdis
           la vivon. La koro batas. Ĝi batas malforte, sed tamen
           batas. Ŝi do vivas. Eble ŝi apenaŭ vivas, sed ŝi vivas.</p>
<p>Bob:    Kion ni faru?</p>
<p>Tom:    Kion vi opinias?</p>
<p>Bob:    Ŝajnas, ke ŝi dormas.</p>
<p>Tom:    Ni devas informi la aŭtoritatojn. Tuj. Mi iros. Ili
           eble decidos voki doktoron, kuraciston, kaj almenaŭ
           tuj sendos flegistinon. Certe estas flegistino en ĉi tiu
           universitato, ĉu ne?</p>
<p>Bob:    Verŝajne, sed mi ne scias certe. Mi estas ĉi tie apenaŭ
           unu semajnon.</p>
<p>Tom:    Nu, mi tuj iros informi ilin. Restu ĉi tie kun ŝi. Sed
           ni unue metu ŝin pli bone, ke ŝi kuŝu komforte, kun
           la piedoj pli altaj ol la kapo.</p>
<p>Bob:    Ĉu vere? Ĉu vere vi volas, ke ŝi kuŝu kun la piedoj pli
           altaj ol la kapo? Tio ne estas komforta.</p>
<p>Tom:    Tamen, kiam iu perdis la konscion, tio estas la ĝusta
           pozicio, se mi bone memoras, kion oni instruis al mi.</p>

<!-- paĝo 12 -->

<h2>8</h2>

<p>En la universitata memserva restoracio, Linda sidas
kaj pensas. Ŝi pensas ne tre trankvile. Fakte, ŝiaj pensoj iĝas
pli kaj pli maltrankvilaj.</p>

<p>Ŝi observas la junan viron, kiu metis ion en la kafon
de Gerda.</p>

<p>Ŝi pli kaj pli maltrankviliĝas.</p>

<p>Tom kaj Bob estas for jam longe. Ili ne revenas. Ĉu
do vere okazis io al Gerda? Sed kio okazis? Ĉu io grava?</p>

<p>Linda observas la junulon kaj pensas:</p>

<p>“Kion mi faros, se li ekstaros kaj foriros?</p>

<p>“Ĉu mi sekvos lin? Ĉu mi sekvu lin?</p>

<p>“Kion mi faru, se li iros eksteren? Ĉu mi sekvu lin
eksteren? Ĉu mi sekvu lin ekstere? Mi ne scias, kion mi faru.
Mi ne scias, kion mi faros. Mi ne scias, ĉu mi sekvos lin aŭ ne.</p>

<p>“Kaj se li foriros en aŭto? Ĉu ankaŭ mi sekvu lin
aŭte?</p>

<p>“Jam estas vespero. Baldaŭ venos nokto. Jes. Baldaŭ
noktiĝos. Ĉu mi sekvu lin nokte?</p>

<p>“Kaj eĉ se li ne iros eksteren de la universitato, eĉ
se li restos ĉi tie, ĉu mi sekvu lin?</p>

<p>“Se li eliros tra tiu ĉi pordo, li iros en la koridoro
al iu ĉambro. Ĉu mi sekvu lin en la koridoron? Ĉu mi sekvu
lin en la koridoro? Ĉu mi sekvu lin en la ĉambron, en kiun
li eniros? Ne. Neeble. Mi atendos en la koridoro. Sed se nenio
okazos? Se li restos longe plu en la ĉambro?</p>

<p>“Kaj se li eliros tra tiu pordo, li iros eksteren, ver<!--
[paĝo 13]
-->ŝajne al la urbo. Ĉu mi sekvu lin al la urbo? Ĉu mi sekvu lin
en la urbon? Ĉu mi sekvu lin en la urbo?</p>

<p>“Se li iros piede, eble li vidos min, verŝajne li vidos
min. Li suspektos, ke mi lin sekvas. Li turnos sin al mi. Mi
ektimos. Mi paliĝos, aŭ mia vizaĝo iĝos ruĝa kiel tomato. Jes.
Mi konas min. Mi paliĝos kaj tuj poste ruĝiĝos. Ĉiaokaze, mi
maltrankviliĝos. Jam nun mi maltrankviliĝas.</p>

<p>“Se li iros per buso, li eĉ pli certe vidos, ke mi sekvas
lin, ĉar ni devos kune atendi ĉe la haltejo.”</p>

<p>Linda ne sukcesas decidi, kion ŝi faru.</p>

<p>Ŝi timas. Ŝia koro batas rapide. Ŝi volus, ke Tom kaj
Bob estu kun ŝi, ke ili helpu ŝin, ke ili helpu ŝin decidi. Ŝi
estas tute sola. Ŝi sentas, ke ŝia koro rapidiĝas, sed ŝi ne scias,
kion fari.</p>

<p>Kaj jen, antaŭ ol ŝi povis decidi, antaŭ ol ŝi sukcesis
retrankviliĝi, jen la juna viro ekstaras. Li rigardas al la korido<!--
-->ra pordo. Ĉu tien li iros? Li rigardas al la pordo, tra kiu oni
eliras al la urbo. Ĉu tien? Jes, tien li iras.</p>

<p>Kaj Linda aŭtomate ekstaras kaj ekpaŝas al la sama
pordo. Ne ŝi decidis. Ŝajnas, ke ŝia korpo decidis mem.
Ŝajnas, ke ŝiaj kruroj agas mem. Nu, ĉia-okaze, jen Linda
sekvas lin. Al kiu mistera destino?</p>

<!-- paĝo 14 -->

<h2>9</h2>

<p>“... Ŝi kuŝas meze de la koridoro! Venu, venu tuj.
Certe la afero urĝas,” diras Tom.</p>

<p>Li rigardas la flegistinon. Ŝi estas dika, grasa virino
kun bluaj okuloj, ruĝaj haroj, kaj tre ronda vizaĝo. Jam
kelkajn minutojn li provas diri, kio okazis, sed ŝajnas, ke tiu
flegistino ne rapide komprenas. La vorto “urĝa” ŝajnas ne
ekzisti en ŝia vortaro.</p>

<p>“Kuŝas, ĉu? Meze de la koridoro, ĉu vere?” ŝi diras.</p>

<p>Videble, la flegistino apenaŭ povas kredi.</p>

<p>“Kial, diable, ŝi kuŝus meze de la koridoro?” ŝi
demandas.</p>

<p>“Mi petas, venu urĝe. Mi ne scias, kial ŝi kuŝas tie.
Mi nur diras, kion mi vidis. Ni trovis ŝin tie. Eble ŝi estis
malsana. Mi ne scias. Ŝi svenis, ŝi perdis la konscion. Nun
certe oni devas urĝe okupiĝi pri ŝi.”</p>

<p>“Stranga afero!”</p>

<p>“Nu, mi ne estas fakulo. Vi jes. Okupiĝi pri malsanaj
homoj estas via fako, ĉu ne? Venu tuj. Urĝas!”</p>

<p>“Nu, nu, nu, nu. Kial, diable, ŝi svenis en la korido<!--
-->ro? Stranga ideo! Oni neniam svenas tie.”</p>

<p>“Ĉu vere? Kie do oni svenas en ĉi tiu universitato?
Pardonu min, sed mi ne konas la tradiciojn. Mi estas novulo.
Apenaŭ unu semajnon mi estas ĉi tie.”</p>

<p>“Juna viro, en ĉi tiu universitato, oni svenas en la
klas-ĉambroj, oni svenas en la restoracio, oni svenas en la
dorm-ĉambroj, oni svenas en la ban-ĉambroj, eble oni eĉ
povus sveni en iu administra oficejo. Sed pri sveno koridora
<!-- paĝo 15 -->
mi neniam aŭdis. Stranga epoko! Stranga generacio! Oni
faras ion ajn nia-epoke!</p>

<p>“Vi parolas, parolas, paroladas, kaj dume tiu kom<!--
-->patinda knabino kuŝas en koridoro, kaj neniu zorgas pri ŝi!”</p>

<p>“Nu, nu. Ne maltrankviliĝu, juna viro, ne havu
zorgojn. Ni tuj rapidos tien, kaj mi tuj prizorgos ŝin.”</p>

<p>Kaj ili kune rapidas al la loko, kie Tom lasis sian
amikon kun Gerda.</p>

<p>Sed jen subite Tom haltas.</p>

<p>“Kio okazas? Kial vi ekhaltis?” demandas la fle<!--
-->gistino.</p>

<p>“Ŝi estis ĉi tie, kaj ne plu estas, sed ...”</p>

<p>“Sed estas iu alia, kaj li estas senkonscia, ŝajnas
al mi. Ĉu vi konas lin?”</p>

<p>“Jes, estas mia amiko Bob. Kio okazis al li?”</p>

<p>La flegistino iras al Bob, kiu fal-sidas ĉe la koridora
muro. Ŝi tuŝas lian kapon.</p>

<p>“Batita! Oni batis la kapon al li!”</p>

<p>“Diable! Bob, Bob! Respondu! Ĉu vi aŭdas min?
Diru! Mi petas. Kio okazis?”</p>

<p>Sed Bob ne respondas, kaj Tom iĝas pli kaj pli
maltrankvila.</p>

<!-- paĝo 16 -->

<h2>10</h2>

<p>Fakte, Tom ne estas ema fidi la flegistinon. Kial? Ĉu
vi scias, kara amiko, vi kiu sekvas ĉi tiun aventuron ekde la
unua vorto? Ĉu vi scias, kial Tom ne emas fidi la flegistinon?</p>

<p>Ne. Certe vi ne scias. Ankaŭ mi ne scias. Sed fakto
restas fakto, eĉ se ni ne komprenas ĝin. Kaj la fakto estas, ke
Tom ne emas ŝin kredi.</p>

<p>Tom estas agema knabo, eĉ iom aventurema, kaj
eble tiu tro parolema flegistino ne ŝajnas al li kredinda. Eble
li opinias, ke tiu flegistino tro emas paroli, kaj do ne estas
fidinda. Aŭ ĉu temas pri io alia?</p>

<p>Tom ege ŝatas sian amikon Bob. Li ŝategas lin. Li lin
amas, fakte. Bob kaj li amikiĝis antaŭlonge en la urbego, kie
ili vivis tiutempe — ili dumtempe eĉ iradis al la sama lernejo —
sed poste Tom devis iri al malsama urbo, kaj ili ne plu vidis
sin reciproke. Kiam, antaŭ kelkaj tagoj, ili retrovis unu la
alian en la sama universitato, ambaŭ ege dankis la destinon.</p>

<p>Ili treege ŝatas la tiean bonegan vivon. Ili ŝategas
ĝin. Ambaŭ estas agemaj, laboremaj knaboj, kun speciala
ŝato al la iom timemaj studentinoj. Eble ĉar timema junulino
estas malpli timinda ol ino neniam ema timi, ol sen-tim-ulino.
Ĉu vi komprenas?</p>

<p>Sed nun Tom malŝatas la aventuron. Li sin deman<!--
-->das, kial li sentas tiun flegistinon nefidinda. Li preferus si<!--
-->lenteman, grav-aspektan sinjorinon. Tiu ĉi ne aspektas tre
zorgeme, kaj li ne trovas ŝin atentema pri liaj demandoj.
<!-- paĝo 17 -->
Verdire, li opinias ŝin ema fuŝi sian laboron. Li timas, ke ŝi
ofte agas fuŝe. Fuŝemaj homoj ekzistas en la mondo. Kial
tiu tro parolema flegistino ne estus unu el ili? Ĉu li mispaŝis,
kiam li turnis sin al ŝi? Sed al kiu alia li povus sin turni? Ŝi
estis la sola flegistino, kiu troviĝis en la universitato. Aŭ ĉu
li mispensas?</p>

<p>Kaj nun li sentas sin ema zorgi pri Linda. Ĉu tiu
belega knabino ne troviĝas en danĝero? Li amas ŝin, li eĉ
amegas ŝin, pli kaj pli, kaj la ideo, ke danĝeraj homoj povus
fari ion al ŝi, apenaŭ estas travivebla. La vivo ne estas facila,
kaj ŝajnas nun, ke la tuta afero iĝas pli kaj pli malŝatinda.</p>

<!-- paĝo 18 -->

<h2>11</h2>

<p>Linda ekhavis ideon. Ŝi aliris la junan blondan viron,
dum li proksimiĝis al sia aŭto, kaj alparolis lin:</p>

<p>“Sinjoro, ĉu vi bonvolus helpi al mi?”</p>

<p>Li turnis sin al ŝi, kun vizaĝo ŝajne ne tre kontenta,
kaj ŝin rigardadis dum longa senvorta minuto.</p>

<p>“Kiel mi povus vin helpi?” li fine demandis, kaj li
tuj aldonis: “Bonvolu pardoni min, se mi respondas nee, sed
al mi tempo vere mankas. Mi devas urĝe veturi al la urbo.”</p>

<p>“Ĝuste tiel vi povas min helpi. Mia aŭto paneas. Io
estas fuŝita en ĝi. Mi ne sukcesas ĝin irigi...”</p>

<p>“Pardonu min, sed mi ne sukcesus rebonigi la afe<!--
-->ron, eĉ kun plej granda bonvolo. Pri mekaniko mi scias ne<!--
-->nion. Ĉiam mi miras vidi, ke veturiloj entute funkcias. Kiam
mi vidas motoron, ĉiam mirigas min, ke tia ŝajne senorda
aranĝo de pecoj kaj objektoj igas aŭton iri. Mi...”</p>

<p>“Mi ne petas vin ripari mian veturilon, vi min mis<!--
-->komprenis. Mi demandas nur, ĉu vi bonvolus akcepti min
en via aŭto ĝis la urbo.”</p>

<p>La ideo de Linda estis jena: sekvi lin estus danĝere,
sed se li veturos aŭte, mi petos lin akcepti, ke mi veturu kun
li, kaj dum la veturado mi igos lin paroli. Mi diskrete faros
ŝajne banalajn demandojn, kaj paroligos lin. Tiel mi scios
kiel eble plej multe pri li.</p>

<p>“Nu, bone,” li fine konsentas. “Konsentite, venu.”
Kaj li malfermas la pordon de la aŭto por ŝi.</p>

<p>“Dankon. Vi vere estas tre afabla. Tio ege helpas
min. Mi plej sincere dankas.”</p>

<!-- paĝo 19 -->

<p>“Ne dankinde,” li respondas, iom seke. Kaj li ek<!--
-->irigas la motoron.</p>

<p>“Mi ne ŝatas la ideon, ke mi devos venigi ripariston,
mekanikiston,” ŝi diras. “Mi tute ne ŝatas aŭtojn, fakte. Mi
havas veturilon, ĉar estas tre oportune, sed mi ne ŝatas
aŭtojn.”</p>

<p>La alta junulo nur silentas.</p>

<p>“Ne estas facile igi lin diri ion,” pensas Linda, iom
zorge, sin demandante, ĉu estis saĝe enmiksi sin en tiun
aventuron. Ŝi forte deziras lin paroligi, sed samtempe timas
malkontentigi lin. Neniam estas facile trovi plene kontent<!--
-->igan manieron agi.</p>

<p>“Ĉu ĝenas vin, se mi parolas?” ŝi demandas, “vi
eble estas silentema.”</p>

<p>“Mi havas zorgojn,” li respondas.</p>

<p>“Mi ne volas ĝeni vin. Estas jam tiel bonkore, ke
vi veturigas min. Mi vere sentas grandan dankemon al vi.”</p>

<p>“Ne dankinde,” li ripetas, kaj silentas plu, pri<!--
-->pensema.</p>

<h2>12</h2>

<p>Bob duone malfermas la okulojn, ilin refermas, ilin
malfermetas denove, ilin refermas, ĝemas, kaj finfine mal<!--
-->fermas ilin tute larĝe.</p>

<p>“Donu al mi ion por trinki,” li diras.</p>

<p>“Trinki? Kion vi deziras trinki?” demandas Tom.</p>

<p>“Ion ajn. Brandon. Donu al mi glason da brando.”</p>

<p>“Kiel vi sentas vin?” diras fraŭlino Marta, la flegistino.</p>

<!-- paĝo 20 -->

<p>“La kapo doloras,” Bob respondas ĝeme. “Mi petas
vin, bonvolu doni al mi ion por trinki.”</p>

<p>“Ĉu vi bonvolas iri,” Tom petas la flegistinon, “kaj
alporti al li glason da brando ?”</p>

<p>La flegistino iom hezitas, sed fine kap-jesas.</p>

<p>“Ĉu mi ankaŭ voku la policon?” ŝi diras. “Li ja ricevis
baton, baton sufiĉe fortan, por ke li iĝu senkonscia. Laŭ mia
opinio, tio pravigas, ke oni venigu la policon. Ĉu vi ne kon<!--
-->sentas?”</p>

<p>“Ankaŭ akvon,” diras Bob, antaŭ ol Tom trovas la
tempon respondi al Marta. “Mi tre soifas. Mi trinkos brandon
plezure, sed unue mi trinku akvon. Bonvolu alporti al mi tre
grandan glason da akvo kaj iom grandan glason da brando.”</p>

<p>“Jes. Estus saĝe voki la policon,” Tom respondas al
la flegistino.</p>

<p>“Se vi ne alportos al mi ion por trinki, mi iros mem,”
diras Bob. “Mi tre soifas. Vi ne povas imagi, kiom soifa mi
min sentas. Mi tuj iros trinki akvon. Kaj poste mi iros aĉeti
brandon. Ĉu oni povas ricevi brandon en la memserva resto<!--
-->racio?”</p>

<p>“Ne, tute ne,” Marta respondas, “sed mi havas bran<!--
-->don en mia ĉambro. Mi alportos ĝin al vi. Aŭ venu mem, se
vi povas. Ĉu vi povas stariĝi?”</p>

<p>“Mi povas,” diras Bob, tre malrapide stariĝante kun
la helpo de Tom kaj de la flegistino, “kvankam dolore.”</p>

<p>Ili iras al ŝia ĉambro.</p>

<p>“Trinku tiom da akvo, kiom vi deziras,” ŝi diras. “Kaj
poste mi donos brandon al vi. Eksidu sur tiun seĝon, ĝi estas
tre komforta, vi vidos.”</p>

<p>Bob sidiĝas sur la seĝon, iom ĝemas, kaj ricevas gran<!--
-->dan glason da akvo kun videble grandega plezuro. “Doloras
al mi la kapo,” li diras.</p>

<!-- paĝo 21 -->

<p>“Diru,” petas Tom, “kio okazis. Ĉu finfine vi klarigos
al ni? Ni estas ege sci-volaj.”</p>

<p>Bob pripensas iomete, trinkas iom da akvo, metas la
manon al la kapo kun dolora esprimo survizaĝe, kaj fine
respondas:</p>

<p>“Mi ne povus klarigi. Nenio estas klara. Mi estis tie
apud Gerda. Mi aŭdis nenion, mi aŭdis neniun bruon. Kaj
subite ĉio eksplodis en mia kapo kaj mi mortis.”</p>

<h2>13</h2>

<p>La vojo ŝajnas longa, kiam oni silentas la tutan
tempon. Linda estas parolema. Krome, ŝi deziras ricevi
informojn pri sia stranga kunulo. Ŝi do tute ne ŝatas tiun
longan silentadon. Kial ne provi denove? Ŝi decidas, ke ŝi
rekomencos paroli. Se li ne ŝatos, nu, li esprimos sian mal<!--
-->ŝaton, kaj ili plu veturos senvorte, kaj la vojo plu ŝajnos
longega.</p>

<p>“Vi diris...,” ŝi komencas, ne sciante, kiel ŝi finos,
sed feliĉe ideo tuj venas: “Vi diris, ke vi havas zorgojn. Nu,
ofte oni sentas sin pli bone, kiam oni esprimas siajn zorgojn
al iu.”</p>

<p>“Vi estas scivolema, ĉu ne? Nu, mi ne volas esti
malafabla kun tiel bela knabino, kiel vi. Pardonu, se mi ne
montras min pli amikiĝema. Sed miajn zorgojn mi ne povas
klarigi.”</p>

<p>“Ĉu vi estas certa? Oni ofte imagas, ke afero estas
neebla, ĉar oni ne scias, kiel komenci, sed...”</p>

<p>“Ne. Kiom koncernas min, ne estas tiel. Mi ne povas
rakonti pri miaj zorgoj, ĉar ili koncernas personojn, pri kiuj
<!-- paĝo 22 -->
mi ne rajtas paroli. Oni devas esti diskreta, ĉu ne? Ĉu vi
ŝatus, ke viaj amikoj rakontu ĉion pri vi al nekonato?”</p>

<p>“Kompreneble ne. Mi bone komprenas vin. Fakte,
mi ne estas speciale scivola. Mi komencis diri tion nur, ĉar
mi trovis la silenton peza kaj la vojon pli kaj pli longa. Sed
mi tute ne volus maldiskreti.”</p>

<p>“Estas fakto, ke oni kutime interparolas, kiam oni
veturas kune. Mi verŝajne ne estis tre ĝentila, lasante tiun
silenton daŭri kaj daŭri pli kaj pli peze por vi. Mi eĉ ne
rimarkis, ke silento estiĝas kaj daŭras. Mi estis absorbita de
miaj pensoj, de miaj zorgoj, kaj ankaŭ de la vojo. Oni devas
atenti la vojon, kiam oni ŝoforas, ĉu ne? Strange, kvankam
vi estas tre bela kaj sidas tuj apud mi, plej proksime al mi, mi
tamen forgesis pri vi. Nur ekzistis por mi la vojo en miaj
okuloj, kaj la zorgoj en mia kapo.”</p>

<p>“Ĉe mi okazis la malo. Mi daŭre pensis pri vi. Mi
rimarkis, ke vi ne aspektas tre ĝoje. Vi ŝajnis malfeliĉa. Mi
min demandis, ĉu mi povus helpi. Vi ja tre afable konsentis
min veturigi. Mi sentas min danka. Mi volus redoni al vi
similan servon. Mi opiniis, ke se mi helpas vin vortigi vian
malĝojon, tio eble senpezigos vin, kaj mi estos kontenta
agi helpe. Eble estas stulte, sed mi ĉiam deziras feliĉigi la
homojn.”</p>

<p>“Vere, vi estas tre bonkora. Mi ege bedaŭras, ke mi
ne povas jesi al via propono. Sed, kiel mi jam diris, miaj
zorgoj koncernas aferojn, pri kiuj mi ne rajtas rakonti. Nu,
jen ni alvenas. Kie vi deziras, ke mi lasu vin?”</p>

<p>“Kien precize vi iras? Kie vi haltos? Kie vi lasos la
aŭton? Vi povus lasi min tie. Estos plej facile por vi.”</p>

<p>“Ĉiam scivola, ĉu ne? Vi ŝatus scii, kien mi iras,”
li diras ridante, dum Linda sentas sin ruĝiĝi, ĉar similan
rimarkon ŝi tute ne atendis. Dum momento ŝi ne scias, kiel
respondi. Ŝi sentas sin stulta.</p>

<!-- paĝo 23 -->

<p>“Tute ne,” ŝi fine diras, malvere. “Kien vi iras, tio
tute ne interesas min. Mi proponis tion nur, ĉar tio ŝajnis
plej facila. Sed se ĝenas vin, ke mi scios, vi povas lasi min
ie ajn en la centro. Ekzemple ĉe la Internacia Hotelo, aŭ ĉe
la Granda Teatro. Ĉiaokaze, mi treege dankas vin kaj mi
facile trovos mian vojon. Jen. Tie ĉi estas perfekte. Koran
dankon, kaj ĝis revido, kara sinjoro.”</p>

<p>“Ĝis revido, kara spionino!”</p>

<p>La aŭto forveturas, kaj Linda ne povas forturni la
okulojn de ĝi. Kara spionino, vere! Kion li volis diri? Ĉu li
suspektus...? Nia kompatinda Linda ne scias, kion pensi.</p>

<h2>14</h2>

<p>“Kie diable mi troviĝas?” diris al si Gerda, kiam ŝi
vekiĝis. Ŝi kuŝis sur lito — sur malkomforta, tro mallarĝa
lito — en ĉambro nekonata, en domo nekonata.</p>

<p>Mankis al ŝi forto, kaj ŝia tuta korpo iom doloris.
Ŝi estis laca, kvazaŭ ŝi estus laborinta multajn horojn sin<!--
-->sekve en la kampoj, kvazaŭ ŝi estus movinta pezajn rokojn
kaj ŝtonojn dum multaj kaj multaj tagoj, sen eĉ horo da
dormo, kvazaŭ ŝi estus marŝinta dum multaj kaj multaj
semajnoj sur malfacila monta vojeto. Unuvorte, ŝi estis
lacega, kaj ŝajnis al ŝi, ke ĉiuj muskoloj de ŝia korpo plendas
pri troa laboro, nehome peza, nehome malfacila, nehome
laciga.</p>

<p>Kaj tamen ŝi sciis, ke ŝi faris neniun korpan laboron.
Ŝi sentis sin malĝoja. Ŝiaj okuloj malsekiĝis. Ŝi ploris.</p>

<!-- paĝo 24 -->

<p>Ne estis multe da lumo en la ĉambro. Kvankam ŝi
sentis sin tiel laca, tiel senforta, scivolo pri la situacio tamen
superis ŝian deziron plu kuŝi. Ŝi sekigis siajn okulojn kaj
ellitiĝis. Ŝi iris al la eta fenestro, esperante malfermi la dikajn
fenestro-kovrilojn, kiuj malhelpis la envenon de lumo. Ŝi
ankaŭ esperis, ke ŝi vidos la sunon. Krome, estis tre varme
en la ĉambro, kaj estus saĝe malfermi la fenestron por enlasi
iom da pura aero. Sed ŝi ne sukcesis. Io malhelpis, ke tiu
malnova fenestro moviĝu.</p>

<p>Ŝi iris al la pordo. Ĝi estis ŝlosita, kaj ŝlosilo nenie
videblis.</p>

<p>La ĉambro estis malbela, ne tre pura. Apud la muro
staris tablo kaj seĝo. Ŝi sidiĝis sur la seĝon, metis la brakojn
sur la tablon, la kapon en la manojn, kaj ploris. “Enŝlosita
mi estas,” ŝi pensis, “Oni enŝlosis min!”</p>

<p>Antaŭe ŝi ne multe pensis pri la plezuro esti libera.
Liberi estis io perfekte natura. Ŝi iris, kien ŝi deziris, sen iu
ajn malhelpo, kaj tiu libereco ŝajnis evidenta rajto. Kaj nun
oni malliberigis ŝin malantaŭ ŝlosita pordo. Ŝi, kiu tiom ŝatis
ĝoji, ridi, kanti, kiu tiom ŝatis ludi kaj promeni sub la suno,
nun ne plu trovis en si la humuron, kiu tiom ofte helpis ŝin
en la malfacilaj horoj de la vivo. Ŝi ne povis vidi la eksteran
sunon, kaj same en ŝia koro ne plu lumis la kutima suno de
ĝojo.</p>

<p>Kaj jen subite ŝi reagis. Ŝi iris al la pordo kaj ĝin
batis kun plej granda forto. Ŝi faris timigan bruon, sed nenio
okazis. Ŝi vokis pli kaj pli laŭte, kriis, kriegis, samtempe pied<!--
-->batante la pordon, sed venis neniu respondo, neniu reago.
Senespera, ŝi revenis al la lito kaj rekuŝiĝis, pli laca ol iam
ajn. Dum multaj horoj ŝi restis tiel, kuŝe, kaj fine, tro laca,
ŝi ekdormis.</p>

<p>Vekis ŝin infana voĉo. Ĝi venis el iu alia ĉambro, en
<!-- paĝo 25 -->
la sama domo, tute certe. Ĝi diris: “Neniam diru, nek al via
patro, nek al via patrino, ke ni venis en la forlasitan domon.
Estas malpermesite ludi ĉi tie. Se ili scius...” Alia voĉeto
respondis: “Mi neniam diros. Nek al mia patro, nek al mia
patrino. Ne havu zorgojn. Neniam oni scios, ke ni venis
ludi ĉi tie.”</p>

<p>Gerda diris: “Infanoj, ĉu vi aŭdas min?” Ŝia koro
batis espere.</p>

<p>“Iu parolis,” sonis unu el la infanvoĉoj, sed aŭdeble
la knabo ne parolis al Gerda, nur al sia kunulo. “Ĉu vi aŭdis?”</p>

<p>“Estis kvazaŭ voĉo de virino,” diris la alia.</p>

<p>“Infanoj, venu, helpu min, mi estas mallibera, oni
ŝlosis la pordon, mi estas enŝlosita, venu, mi petas, mi pet<!--
-->egas, liberigu min!” Gerda plu petegis. Sed la reago de la
infanoj estis plej senkuraĝiga.</p>

<p>“Venu!” kriis unu. “Estas fantomo!”</p>

<p>“Vi pravas,” la dua respondis, “oni ĉiam rakontis
pri fantomo en ĉi tiu forlasita domo. Fantomino, oni diris,
kaj la voĉo estis ina. Ni rapide forkuru!”</p>

<p>“Mi timas,” ankoraŭ diris la unua, dum la bruoj
klarigis al Gerda, ke la du knaboj forkuras kaj lasas ŝin sola,
sola, sola...</p>

<!-- paĝo 26 -->

<h2>15</h2>

<p>“Bonan matenon, ho plej bela! Ĉu vi bone dormis?”</p>

<p>“Bonan matenon, Tom. Mi ne dormis tre multe. Kaj
vi? Ĉu vi dormis kontentige?”</p>

<p>“Perfekte, kara, perfekte. Sed diru do al via plej
fidinda amiko, kial vi ne sufiĉe dormis.”</p>

<p>“Ĉu ne estas klare al vi? Mi tro pensis. Mi pensadis
dum la tuta nokto pri ĉio, kio okazis hieraŭ.”</p>

<p>“Estas fakto, ke mi ne revidis vin hieraŭ, post kiam
mi eliris kun Bob por okupiĝi pri Gerda. Ni lasis vin en la
memserva restoracio kun la tasko observi la blondulon. Kiam
mi revenis, vi estis for. Kien vi iris? Ĉu vi faros al mi precizan
raporton?”</p>

<p>“Kun plezuro, sed ankaŭ vi raportos al mi poste, ĉu
ne? Nu, mi veturis al la urbo-centro kun tiu junulo. Mi ra<!--
-->kontis al li, ke io fuŝa okazis al mia aŭto, kaj mi petis lin min
veturigi. Li hezitis, sed fine decidis jese. Mi deziris lin paroligi,
por ekscii pri li kiel eble plej multe, sed mi ne sukcesis. Ni
diris unu al la alia nur tre banalajn aferojn.”</p>

<p>“Ĉu vi almenaŭ scias, kien li iris en la urbo, laŭ kiuj
stratoj, al kiu domo?”</p>

<p>“Atendu. Mi rakontos ĉion. Por ke mia peto ŝajnu
natura, mi petis lin lasi min en la centro. Li lasis min ĉe la
dekstra flanko de la Granda Teatro, kaj li veturis plu. Mi ne
sciis, kion fari. Mi promenis en la urbo, pensante, ke mia
ideo ne estis tiel bona: mi eksciis nenion pri li, kaj troviĝis
<!-- paĝo 27 -->
sen aŭto en la mezo de la urbo. Fakte, mi sentis min iom
stulta. Mi promenis de strato al strato, provante elpensi
planon, kaj jen subite mi vidas lin eliri el la poŝt-oficejo. Mi
estis nekredeble bonŝanca. Imagu! Se mi estus troviĝinta
nazon-al-nazo kun li ĝuste kiam li eliris el la poŝtoficejo...!
Sed mi vidis lin sufiĉe frue por min kaŝi.”</p>

<p>“Feliĉe, ke vi vidis lin sufiĉe frue!”</p>

<p>“Kiel mi diris: mi estis bonŝanca, mi vidis lin ĝusta<!--
-->tempe. Nu, li iris piede, kaj mi decidis lin sekvi. Ĉu vi konas
tiun grandan magazenon, kiu vendas kvardek malsamajn
specojn de pano kaj ĉia-specajn ĉokoladojn kaj aliajn dolĉ<!--
-->aĵojn? Sur la maldekstra flanko de la strato, kiu iras al la
Ĉefa Sportocentro. Estas granda vendejo de mebloj apude.
Nu, ne gravas, ĉu vi konas aŭ ne. Li eniris tiun panejon, aŭ
tiun dolĉaĵ-vendejon, aŭ tiun... nu... tiun pan- kaj dolĉaĵ-<!--
-->vendejon, kaj eliris post minuto portante paperan sakon, kiu
aspektis plenplena. Ŝajnis, ke li aĉetis la tutan magazenon.
Mi devas diri, ke ili vendas tre bonajn aĵojn en tiu ejo. Mi,
kiu tiom ŝatas ĉokoladon kaj dolĉaĵojn, ofte irus tien kaj
aĉetus multon, se mi ne timus dikiĝi. Nu... e... kion mi
rakontis?”</p>

<p>“Vi raportis pri via spiona sekvado, sed vi devojiĝis
de la ĉefa vojo de via raporto al flankaj konsideroj pri pano
kaj ĉokolado. Fakte, ĉu vi deziras iom pli da pano? Kion vi
trinkas ĉi-matene? Teon, mi vidas. Ĉu vi ŝatus, ke mi re<!--
-->plenigu vian tason?”</p>

<p>“Jes, dankon. Mi trinkos plezure plian tason da teo.
Dankon, Tom, kara. Nu, do...”</p>

<!-- paĝo 28 -->

<h2>16</h2>

<p>“Kie mi estis en mia raporto? Ha, jes! Mi memoras.
Li eliris el tiu vendejo kun papera sako ŝajne plena je dolĉ<!--
-->aĵoj.”</p>

<p>“Eble estis ĉefe pano.”</p>

<p>“Prave, eble pano. Ĉiaokaze, jen mi ekvidis lian
aŭton, kiu staris flanke de la strato. Mi pensis: nun li for<!--
-->veturos aŭte, kaj mi ne plu povos sekvi lin. Sed ne. Li nur iris
porti tiun sakon al la aŭto, ĝin metis en ĝin, reŝlosis la aŭto<!--
-->pordon, kaj plu piediris. Nur tiam mi havis la ideon noti la
numeron de lia aŭta numerplato. Mi do eksekvis lin plu. Li
paŝis sur la dekstra flanko de la strato, kaj mi sekvis iom
malproksime sur la maldekstra flanko.”</p>

<p>“Ĉu li rimarkis, ke vi lin sekvas?”</p>

<p>“Certe ne. Subite, li eniris restoracion. Mi hezitis.
Ĉu ankaŭ mi eniru? Aŭ ĉu mi tro riskos, ke li vidos kaj
rekonos min? Unuflanke, mi deziris spioni lin. Aliflanke, la
risko, ke li rekonos min, estis reala, kaj min ĝenis. Dum mi
staris tie hezitante, eniris la restoracion grupo da soldatoj,
eble ok aŭ naŭ, junaj viroj, kiuj milit-servis, videble. Dum ili
eniris kaj la pordo estis malfermita, mi vidis, ke la restoracio
estas granda kaj plena je homoj. Mi sekvis la ok aŭ naŭ
soldatojn kaj trovis sid-lokon ne tre videblan de la loko, kie
mia blondulo ĵus eksidis.”</p>

<p>“Li do estas via blondulo, ĉu?”</p>

<p>“Ne parolu malsaĝe. Vi perfekte scias, kion mi volas
diri. Estis turka aŭ pseŭdoturka restoracio, kun stranga muzi<!--
[paĝo 29]
-->ko kaj strangaj vestaĵoj. La kelneroj estis vestitaj per t.n.
(= tiel nomataj) naciaj vestoj multkoloraj. Mi manĝis bonegan
supon, sed poste ion, pri kio mi ankoraŭ nun min demandas,
ĉu estis pecoj el hundo aŭ kato. Certe ne estis kokidaĵo, sed
krom tio mi havas neniun certecon. Ankaŭ la salato estis tre
bona, sed la kuko estis treege dolĉa, tro dolĉa por mi, kaj
same la turka kafo. Ĝi estis nekredeble plena je sukero, kaj
mi manĝis tiom da kaf-pulvoro, kiom mi trinkis da kafo.”</p>

<p>“Mi miras pri la grava loko, kiun konsideroj pri
manĝo kaj trinko okupas en via spion-raporto. Mi atendis
aventurojn, sed venas ĉefe menuoj.”</p>

<p>“Ne ridu pri mi, aŭ mi ne daŭrigos la rakonton.
Okazis io. Du el la soldatoj estis furiozaj, ĉar la kelnero ne
volis porti al ili bieron. Ili faris bruegon, kriegis, kriaĉis, la
aliaj provis ilin silentigi, kaj finfine speco de milito komenc<!--
-->iĝis inter ili. Ili ekbatis unu la alian kun rimarkinda forto.
Subite, jen unu telero flugis tra la aero, poste du, tri, kvar,
kvin aliaj teleroj, unu taso eĉ flugis ĝis la plafono...”</p>

<p>“Kia ĝojo! Kia plezuro! Kiajn perfektajn amikojn
vi trovis!”</p>

<p>“Ĉefe, kia bruo! Ŝajnis, ke ili rompas mil glasojn
samtempe, dum cent viroj kune kriaĉas, kaj dek muzikistoj
provas kune superi la bruon de la telera milito.”</p>

<p>“Tre bela atmosfero, ĉu ne? Mi gratulas vin. Estis
kuraĝe resti tie.”</p>

<p>“Jes. Kia vivo! Cetere, mi estas kuraĝa, ĉu vi neniam
rimarkis?”</p>

<p>“Mi ne konas vin sufiĉe, sed via kuraĝo ne mirigas
min. Bela, kuraĝa, riskema, aventurema, bonkora: vi estas
la perfekta virino. Sed pri via perfekteco ni havos aliajn
okazojn paroli. Kio okazis post la telera, glasa kaj turka<!--
-->kafa milito?”</p>

<!-- paĝo 30 -->

<p>“Mi rimarkis tre bedaŭrindan aferon, nome, ke la
blondulo ne plu troviĝas en la restoracio. Li certe foriris, dum
mi tiom interesiĝis pri la intersoldata milito. Mi vere bedaŭras
mian mankon de observemo. Sed kion fari? Bedaŭri ne hel<!--
-->pas. Mi fuŝis mian taskon. Mi provos ne fuŝi ĝin alian fojon.”</p>

<p>“Nu, prave, estas tre bedaŭrinda afero. Eĉ se nur
ĉar ĝi montras, ke vi tamen ne estas plene perfekta. Sed mi
almenaŭ ĝojas pri unu afero: vi fakte ne tiom interesiĝis pri
via blondulo. Do eble vi pravas, eble li ne estas via blondulo,
eble vi tamen preferas vian karan brunharan amikon Tom.”</p>

<p>“Eble, eble. Sed ĉu vi vere scias, kial mi forturnis
miajn okulojn de tiu blondulo, kvankam mi antaŭe decidis
plej multe informiĝi pri li?”</p>

<p>“Nu, verŝajne ĉar...”</p>

<p>“Ĉar unu el tiuj junaj soldatoj estis tiel bela viro!”</p>

<h2>17</h2>

<p>“Sed kial, kial, kial?” diris la policano preskaŭ
krie al sia edzino, kiu estis lia plej helpema kunlaboranto.
“Diru al mi kial, kaj mi solvos la problemon. Oni ne kaptas
homon por la simpla plezuro travivi aventuron! Ŝi ne estas
riĉa. Ne kun la espero ricevi monon ili ŝin kaptis. Ŝi ĉiam
vivis plej trankvilan, honestan vivon. Do ne ĉar ŝi enmiksis
sin en iun kriman agadon ili ŝin kaptis. Pro kio do? Por kio?”</p>

<p>“Ŝi instruas, vi diris al mi. Kion do ŝi instruas? Kio
estas ŝia fako?”</p>

<p>“Ŝi instruas historion, sed estas specialisto pri la
sekretaj lingvoj de la deksepa kaj dekoka jarcentoj.”</p>

<!-- paĝo 31 -->

<p>“Pro tio verŝajne ŝi malaperis, sed ni ne trovos la
motivon uzante nur nian imagon. Ni prefere uzu la faktojn.
Ni provu kunmeti ilin, rekunmeti la sinsekvon de la okazaĵoj.
Kiel la afero komenciĝis?”</p>

<p>“Ni ne scias multon. Mi raportu jene. Du gestuden<!--
-->toj — Tom kaj Linda — rimarkis, ke alta blondulo metas ion
en la tason de Gerda. Ili rimarkis pro lia kaŝa, ŝtela maniero
agi. Iom poste, Gerda eliras el la memserva restoracio tra la
pordo koridora. Tuj poste aŭdiĝas bruo, kvazaŭ iu falus. Bob,
kiu aliĝis al Tom kaj Linda intertempe, eliras kune kun Tom.
Ili trovas Gerdan en la koridoro: ŝi kuŝas senkonscia. Tom
foriras serĉe al helpo, dum Bob gardas la junan profesorinon.
Kiam Tom revenas kun la flegistino, Gerda malaperis, sed
ĉi-foje Bob estas senkonscia, batita al-kape. Intertempe la
blondulo eliris tra la alia pordo de la memserva restoracio,
kaj lin sekvis Linda. Ŝi sukcesas kunveturi en lia aŭto, sed
ne sukcesas igi lin diri ion helpan. Tamen ŝi notas la numeron,
markon kaj tipon de la aŭto...”</p>

<p>“Ĉu la aŭto estis lia? Ĉu ne estis ŝtelita veturilo?”</p>

<p>“Ne. Verŝajne li ne suspektis, ke iu suspektos ion.
Kiam ŝi petis, ke li veturigu ŝin, tio al li ne plaĉis, sed li
verŝajne opiniis, ke estos eĉ pli suspekte malakcepti ŝin.”</p>

<p>“Vi do scias, kiu li estas, ĉu ne?”</p>

<p>“Jes, ni kontrolis. Estas la frato de fraŭlino Marta,
unu el la universitataj flegistinoj, tiu, kiun Tom venigis.”</p>

<p>“Interese! Plej interese! La gefratoj eble kunlaboras
en iu malhonesta agado. Kion ili respondas al via demandado
pri tiuj strangaj okazaĵoj?”</p>

<p>“La flegistino nur rediras la samon, kiel Tom. Kaj
la blondulon ni ankoraŭ ne pridemandis.”</p>

<p>“Kial?”</p>

<p>“Por ke li ne suspektu, ke ni suspektas lin. Li estas
<!-- paĝo 32 -->
nia sola ŝanco retrovi Gerdan. Bedaŭrinde, en la lastaj tagoj,
li vivas plej normalan vivon, iris al neniu speciala loko, faris
nenion atentindan. Eble li ludis sian rolon kaj ĝin finis. La
aliaj — tiuj, kiuj forkuris kun Gerda, kiam Bob, kiu gardis
ŝin, estis senkonsciigita — certe estas la gravuloj. Ili devas
ekzisti, ĉar nek la alta blondulo, nek lia fratino Marta povis
forporti Gerdan. Se evidentiĝos, ke la tasko de la blondulo
estis nur faligi ian dormigan substancon en la trinkaĵon de
Gerda, ni lin pridemandos. Ni ĝis nun esperis, ke li kondukos
nin al la malaperinta belulino. Sed pli kaj pli ŝajnas, ke tio
ne okazos.”</p>

<h2>18</h2>

<p>“Via situacio ne plaĉas al vi, ĉu? Vi dezirus ŝanĝi
ĝin, ĉu ne? Nu, estas facile ŝanĝi vian situacion.</p>

<p>“Vi ŝatus manĝi ion, ĉu ne? Pecon da pano vi dezi<!--
-->ras, tute certe. Aŭ ĉu frukton? Jen, rigardu, mi havas pomon
kaj oranĝon por vi. Kiel belaj ili estas! Plenaj je suko, eviden<!--
-->te. Se vi estus konsentinta labori por ni, vi jam estus plene
sata. Kaj jen io alia: kuko. Ĉu ne bonega, belega, manĝinda
kuko? Ĵus bakita, ankoraŭ varma. Tuŝu, sentu mem, kiel
plaĉe varmeta ĝi estas. Vi malsatas nur pro via stulteco.
Se vi estus saĝa, vi konsentus fari la etan laboron, kiun ni
petas de vi, kaj vi tuj ricevus la manĝaĵojn. Mi bedaŭras, ke
vi estas tiel obstina. Estas bedaŭrinde, vidi tiel belan knab<!--
-->inon suferi pro malsato. Mi sincere bedaŭras vian obstinecon.
Nur eta “jes”, kaj ĉio ĉi estos via.”</p>

<p>Li ŝajnigas sin afabla, sed estas io tre aĉa en lia viza<!--
-->ĝa esprimo. Gerda sentas sin pli kaj pli malforta. Estas varme
<!-- paĝo 33 -->
en ĉi tiu ĉambraĉo, kio ne estas facile elportebla. Krome, ŝi
malsatas, kaj la vido de tiu pomo kaj de tiu oranĝo estas vere
suferiga. Kaj tamen ŝia devo estas diri “ne”.</p>

<p>“Ĉu vi legis la dokumenton? Ĉu vi komprenis ĝin?”
li aldonas, kvazaŭ espere.</p>

<p>Kompreneble ŝi legis. Ŝi estis scivola. Almenaŭ ŝi
bezonis scii, kial oni ŝin kaptis kaj senigis je libereco. Tial
ŝi legis. Estis malfacile kompreni, komence, sed iom post
iom ŝia memoro plene revenis, ŝi rememoris la principojn
de tiu sekreta lingvo, kaj ŝi sukcesis kompreni ĉion. Ŝi havis
nenion alian por fari. Dum multaj horoj ŝi estis sola kun tiu
dokumento, kiun ili lasis al ŝi. Sed ŝi decidis neniam respon<!--
-->di al ili. Ŝi ja antaŭ longe promesis al Profesoro Kosadi, ke
pri tio ŝi ĉiam silentos. Neniam ŝi ŝanĝos sian decidon.</p>

<p>“Ĉu vi legis la dokumenton?” sonas duan fojon
la aĉa voĉo.</p>

<p>Ŝi plu silentas, kaj li eliras, furioza. Li eliras kun
la pano, la pomo, la oranĝo kaj la kuko. Feliĉe, ke almenaŭ
ili lasis al ŝi akvon, varmaĉan akvon, jes ja, apenaŭ trinkeblan,
certe, preskaŭ ne sensoifigan, prave, sed tamen akvo. Mal<!--
-->saton eblas pli malpli elporti, sed soifon ne.</p>

<p>Minutoj pasas. Multaj minutoj. Unu horo, du horoj,
ĉu tri horoj? Ĉu multaj horoj? Kiel scii? Ne estas horloĝo
sur la muro, kaj ili prenis ŝian brakhorloĝon. La lumo apenaŭ
ŝanĝiĝas en la ĉambro, pro la nemoveblaj fenestro-kovriloj. Ĉu
estas frue? Ĉu estas malfrue? Ŝi tute ne povas scii. Tago,
nokto, mateno, vespero ĉi tie estas samaj. Sunlumo neniam
envenas.</p>

<p>Kaj jen la aĉulo revenas, kun radio-kaj-kased-apara<!--
-->to. Li enmetas kasedon, kaj irigas la aparaton. Eta, plenda,
plorema voĉeto aŭdiĝas, kaj ŝiras la koron de Gerda:</p>

<p>“Patrino, patrineto mia, mi petegas vin. Faru, kion
<!-- paĝo 34 -->
ili volas. Ili kaptis min. Mi ne scias, kie mi estas. Estas terure.
Mi timas. Mi tiom deziras reiri hejmen. Mi petegas vin, faru
tion, kion ili deziras. Se ne, ili faros malbonon al mi. Ili ne
diris, kion. Ili ne volas diri. Sed mi scias, mi sentas, ke estos
terure. Kompatu min, kara, kara patrino. Kompatu vian
filinon. Mi timegas. Rapidu, rapidu, ke plej frue ili liberigu
min. Ili ne volas, ke mi parolu pli longe, sed mi havas paperon
kaj plumon, kaj mi tuj skribos leteron al vi. Mi nur petegas:
obeu ilin!”</p>

<p>“Jen la letero,” li kriaĉas, kaj post ridaĉo li aldonas:
“Nu, tio verŝajne sufiĉos. Mi revenos post iom da tempo. Mi
estas certa, ke vi iĝos saĝa, finfine. Kaj jen. Prenu ĉi tion. Ĝi
helpos vin pensadi.” Kaj tion dirante, li ĵetas al ŝi belegan
pomon. Gerda sentas sin, kvazaŭ Eva ĉe l’ serpento.</p>

<h2>19</h2>

<p>Petro:  Eble ni forkuris tro rapide. Ĉu vere fantomoj ekzis<!--
        -->tas?</p>
<p>Ralf:   Ĉu vi volas raporti pri la voĉo al viaj gepatroj? Se
           jes, vi ne plu estas mia amiko. Se ili scios, ke ni ludis
           en la malpermesita domaĉo, vi...</p>
<p>Petro:  Ne. Mi tute ne volas diri al la gepatroj, ke ni ludis
           tie. Tio estas nia sekreto. Mi nur v...</p>
<p>Ralf:   Jes. Sekreto kunigas la amikojn. Se vi gardos la
           sekreton, vi restos mia amiko. Sed se vi malkaŝos
           ĝin al granduloj, mi... mi... mi suferigos vin, mi igos
           vin plori tiel grave, ke neniam plu en via tuta vivo
<!-- paĝo 35 -->
           vi forgesos tiun tagon. Kredu min, en via tuta vivo,
           tio estos la lasta fojo, kiam vi rompis promeson.
           Kio? Ĉu tio igas vin ridi?</p>
<p>Petro:  Mi ne ridas, mi nur v...</p>
<p>Ralf:   Ankaŭ mi ne ridas. Mi parolas plej serioze. Oni ne
           ridas pri veraj danĝeroj, ĉu? Kaj se vi ...</p>
<p>Petro:  Sed mi tute ne volas diri ion al la gepatroj. Mi nur ...</p>
<p>Ralf:   Kaj se vi rakontos ĝin en la lernejo, ne estos pli bone
           por vi. Mi plorigos vin tute same. Mi malpurigos
           viajn vestojn, kaj via patrino krios furioze, kiam vi
           revenos hejmen. Mi kuŝigos vin en akvo kaj sidos
           sur via kapo. Mi kaptos vin per mia speciala kaptilo
           kaj veturigos vin en la montaron kaj forlasos vin tie,
           kaj vi estos tute sola kaj perdita, kaj vi ploros. Vi...</p>
<p>Petro:  Vi eĉ ne scias ŝofori. Mi ne kredas je via kaptilo. Kaj
           cetere, mi nur ...</p>
<p>Ralf:   Jes, mi scias ŝofori.</p>
<p>Petro:  Vi ne rajtas ŝofori, ĉar vi estas tro juna. Kaj vi ne
           havas aŭton.</p>
<p>Ralf:   Mi ne zorgas pri tio, ĉu mi rajtas aŭ ne. Se mi farus
           nur tion, kion mi rajtas fari, mi farus nenion. Mi
           ŝtelos iun veturilon, jes, mi ŝtelos veturilon de iu
           instruisto en la lernejo, kaj veturigos vin sur monton
           kaj lasos vin tie kaj vi ploros. Se vi parolos al iu el
           niaj samklasanoj, aŭ samlernejanoj, la tuta lernejo
           ekscios pri la virino en la malnova domaĉo, kaj poste
           la gepatroj ...</p>
<p>Petro:  Vi diris “virino”, do vi ne kredas, ke estas fantomo.
           Vi do konsentas, ke ...</p>
<p>Ralf:   Kompreneble mi ne kredas je fantomoj. La virino,
           kiun ni aŭdis, estas virino, kiun mi kaptis kaj gardas
           tie. Mi planas igi ŝin mia servistino. Ŝi faros ĉion,
<!-- paĝo 36 -->
           kion mi volos. Kaj se vi parolos pri ŝi... Nu, mi ne
           volas paroli pri tio, kio okazos al vi, ĉar vi tro
           timus...</p>

<h2>20</h2>

<p>Paŝoj. Oni paŝas sur la strato. Gerda aŭskultas aten<!--
-->te. Ŝi antaŭsentas, ke io grava baldaŭ okazos. Bruo de multaj
homoj. Ili venas. Ili ŝajnas multaj, laŭ la bruo. Ĉu nun oni
venos grupe por ŝin suferigi? Ŝlosiloj. Bruo de ŝlosiloj trans
la pordo. Iu enmetas ŝlosilon en la seruron. Ŝi scias, ke ne
estas ŝia kutima vizitanto. Li ne agas tiel. Li enmetas tre
rapide la ŝlosilon, ĝin turnas, eniras. Ne ĉi tiu. Li provas unu
fojon. Ne sukcesas. Plia bruo de ŝlosiloj. Alian fojon li provas,
sen pli da sukceso. Li provas ree kaj ree per diversaj ŝlosiloj.
Aŭdeblas, ke li ne konas la seruron. Kiam li enmetis ŝlosilon,
li tenas ĝin laŭ diversaj direktoj, kvazaŭ li ludus per ĝi, ver<!--
-->ŝajne ĉar li esploras nekonatan seruron.</p>

<p>Kaj jen li fine sukcesas! Li eniras.</p>

<p>“Polico!” li diras, kaj Gerda devas superi fortan
emon salti al li por lin kisi. Estas alta viro, maldika, kun
nigraj haroj kaj verdaj okuloj, kiu sin tenas tre digne.</p>

<p>Post li venas aliaj homoj, multe pli junaj. Ŝi jam vidis
tiujn vizaĝojn. Studentoj ili estas. Ilia sinteno estas tute mal<!--
-->sama: senstreĉa.</p>

<p>“Tiuj gejunuloj multe helpis min,” la policano
klarigas. “Ni ne estas sufiĉe multaj en la polico por ĉion fari,
<!-- paĝo 37 -->
kaj ilia helpo estis tre bonvena.” Kaj li prezentas ilin: Tom,
Bob, Linda. Kiam ŝi aŭdis la paŝojn, Gerda imagis, ke venas
sep, ok, eble naŭ homoj, sed almenaŭ ses; fakte, ili estas nur
kvar.</p>

<p>“Mia filino...” ŝi demandas, kaj ŝi apenaŭ povas
eligi la du vortojn, tiom ŝi timas la respondon.</p>

<p>“Savita. Ŝi nun estas en via hejmo, kun via edzo.
Viaj kaptintoj estas amatoroj, kiuj agis fuŝe. La etulino estis
ĉe la onklino de tiu f-ino (= fraŭlino) Marta, la universitata
flegistino. Ni facile trovis ŝin. Ŝi tre ĝojis revidi la patron, kaj
la hejmon, kompreneble.”</p>

<p>“Ho, mi dankas, mi dankegas vin. Via diro ŝanĝas
mian tutan vivon. Sed diru: kiel vi alvenis ĉi tien? Kiel vi
malkovris, ke ili tenas min enŝlosita en ĉi tiu domaĉo?”</p>

<p>“Du knaboj rakontis pri voĉo en ĉi tiu malnova, for<!--
-->lasita domo. Dank’al ili ... Sed nun rakontu vi. Kion viaj
kaptintoj celas? Kio estas ilia celo? Kial vin teni mallibera?”</p>

<p>“Ili volas, ke mi traduku malnovan dokumenton. Mi
malkonsentis. Tiam ili opiniis, ke perforte ili sukcesos. Ili
preskaŭ sukcesis. Per malsato, unue, kaj poste per la mesaĝo
de mia filino. La malsato ne estis facile elportebla, kredu min,
sed la mesaĝo surkaseda...! Fakte mi terure malsatas nun. Mi
petas, ĉu iu el vi bonvolus iri aĉeti manĝaĵon por mi? Io ajn
estos bonvena.”</p>

<p>Linda foriras por aĉeti manĝaĵojn.</p>

<p>“Vi rakontos al mi. Ĉion, senmanke,” ŝi diras al la
du knaboj, elirante.</p>

<p>Gerda raportas pri la dokumento. Ŝi tenas ĝin en<!--
-->mane kaj tradukas, vorton post vorto; krome, ŝi donas
ĉiujn necesajn klarigojn.</p>

<p>La policano kap-jesas komprene. Gerda klarigas al li
<!-- paĝo 38 -->
ankoraŭ pli pri la kondiĉoj de sia mallibereco. Kaj jen la
policano havas ideon.</p>

<p>“Bob, ĉu vi konsentus kaŝi vin sub la lito, se iu
envenas?”</p>

<p>“Kial?”</p>

<p>“Mi havas planon. Mi ŝatus, ke ni ĉiuj foriru, krom
vi, kaj ke Gerda diru al la kaptinto, ke ŝi konsentas klarigi
al li, kio estas skribita sur tiu papero, mi volas diri: sur tiu
malnova dokumento. Ili tiam agos laŭ la dokumento, kaj
ni kaptos ilin tiom pli facile. Sed tamen, ni ne rajtas riski,
ke Gerda suferu. Kiu scias? Kiam ŝi ne plu estos necesa por
ili, ili povus... Nu, vi komprenas. Vi restos ĉi tie, kaj kiam
vi aŭdos paŝojn alproksimiĝi, vi kaŝos vin sub la lito, kaj bone
atentos ĉion, kio okazas. Gerda diris, ke ĉiam venas nur unu
persono, unu viro, maldika ulo, ne tre forta. Fortulo kiel vi
tuj superos lin, se necese.”</p>

<p>Bob konsentas, kvankam, se diri la veron, kun iom
duba esprimo.</p>

<h2>21</h2>

<p>Gerda sentas sin pli bone. Ŝi ĵus finis manĝi. Foriris
Linda, Tom kaj la policano. Ŝi parolas kun Bob, tre mallaŭte.
Ili ja devas atenti, ĉu iu proksimiĝas aŭ ne. Feliĉe, eĉ sen
speciale aŭskulti, ŝi ĉiam bone aŭdis, sufiĉe frue, kiam la
aĉulo venas. Bob plaĉas al ŝi. Li estas granda kaj forta, kun
esprimo de bonkora, sindonema hundo.</p>

<p>Ili parolas pri siaj vivoj, pri la lastaj okazaĵoj. Kiam
ŝi parolas pri sia edzo, lia vizaĝo ŝanĝiĝas, alprenas iom mal<!--
-->ĝojan esprimon. Ĉu li enamiĝis al ŝi?</p>

<!-- paĝo 39 -->

<p>Kaj jen aŭdiĝas paŝoj. Bob saltas sub la liton, provas
rapide trovi ne tro malkomfortan pozicion sub la lito. “Ne
brui,” li diras al si, “plej grave, plej necese estas ne brui!”</p>

<p>Envenas la gardanto, la aĉa malgrasulo, kiu, per siaj
vortoj pri manĝo, tiom suferigis Gerdan. Sed ĉi-foje ŝi povos
kontentigi lin. Kia plezuro!</p>

<p>“Mi konsentas,” krias Gerda, kiam la maldika aĉulo
malfermas la pordon. “Mi akceptas vian proponon. Mi ne
plu elportas. Mi tradukos vian aĉan paperon. Liberigu mian
filinon, kaj donu al mi manĝi, mi petas.”</p>

<p>“Jen,” simple diras la maldikuleto, kaj li elprenas
el sako panon, kolbason, kukon, fruktojn, ĉokoladon, kaj
eĉ botelon da lakto. Gerda manĝas silente. Ŝi povus manĝi
eĉ pli, kvankam ŝi ĵus iom manĝis. Bob, aŭdante la manĝo<!--
-->bruon, pli kaj pli malsatas, sed kion li povus fari?</p>

<p>“Nun, bonvolu klarigi al mi, kio estas skribita sur
tiu malnova papero,” la vizitanto diras.</p>

<p>Kaj Gerda klarigas. Ŝi rakontas, ke temas pri la
trezoro de la Lumo-serĉantoj. La Lumoserĉantoj estis sekreta
societo, kiu naskiĝis en la dekkvina jarcento kaj daŭris, jen
forta, jen malforta, laŭ la epokoj, ĝis la mezo de la dekoka
jarcento. Ĝi havis membrojn en tre multaj landoj, en plej
malsamaj popoloj. Katolikoj, protestantoj, ortodoksuloj,
judoj, islamanoj, budhanoj kaj aliaj estis membroj de tiu
internacia aŭ supernacia societo. Ilia celo estis sekrete labori
por la unuigo de la mondo, de la popoloj, por la harmoniigo
de la religioj, kaj por la interkompreniĝo de la malsamaj
tradicioj. Ili estis morala kaj filozofia elito. Ili estis elpens<!--
-->intaj sekretan lingvon, kiu ebligis al ili komuniki, el kiu ajn
lando aŭ popolo ili estis. La ŝtatoj, kiam ili malkovris la
ekziston de la Lumoserĉantoj, ektimis tiujn homojn, mis<!--
-->komprenis iliajn celojn, kaj ilin persekutis. Inter la Lumo<!--
[paĝo 40]
-->serĉantoj, tre riĉaj homoj troviĝis. Tial, laŭ diversaj malnovaj
dokumentoj, ilia trezoro estas multvalora. Ĉi tiu papero estas
fotokopio de dokumento, kiu tre precize indikas, kie oni
kaŝis la trezoron.</p>

<p>Gerda klarigas, tradukas, kaj la viro notas ĉiun
detalon sur etan notlibron. Kiam ŝi finis, li diras:</p>

<p>“Dankon. Nun ni havas, kion ni deziris. Mi foriras.
Mi lasas vin tie ĉi. Ni decidos poste, kion ni faros el vi.
Adiaŭ, belulino, adiaŭ.”</p>

<p>Nur post kiam la pordo fermiĝis kaj la bruo de la
paŝoj forsvenis, aŭdiĝas de sub la lito voĉo, kiu diras:</p>

<p>“Ĉu vi lasis al mi iom de tiu kuko?”</p>

<h2>22</h2>

<p>Baldaŭ venis la policanoj, por ilin liberigi. Gerda
reiris hejmen, al siaj filino kaj edzo. Sed Bob rapidis al la
flug-haveno. Li volis ĉeesti kun Linda kaj Tom, kiam la
policano arestos la kaptintojn de Gerda.</p>

<p>Estis sufiĉe multekosta vojaĝo, sed la familio de
Gerda — riĉa familio — pagis por ili la bileton, tiel esprim<!--
-->ante sian dankemon.</p>

<p>Ĉar la policano kaj la gejunuloj sciis pli frue ol la
ŝtelistoj, kie troviĝas la trezoro, ili havis multe da tempo
por prepari sin. Ili ne dubis, ke la aliaj venos kiel eble plej
baldaŭ, kaj ke la tuta bando venos. Kutime tiaj homoj ne
fidas sin reciproke, kaj volas kune ĉeesti, por certiĝi, ke
neniu kaŝos por si parton de la trovaĵo.</p>

<!-- paĝo 41 -->

<p>La loko indikita troviĝis ĉe la piedo de monto, en
kaverno, kie, videble, neniu paŝis jam de jaroj.</p>

<p>“Feliĉe, ke ili ne kaŝis tiun trezoron trans la maro,
ekzemple sur insulo, kien nur per ŝipo oni povas iri. Se estis
vere internacia societo, kiel Gerda diris, tio estis ebla, ĉu ne?”
Tiel parolis Linda.</p>

<p>“Vi pravas,” diris Tom. “Mi tute ne ŝatus vojaĝi
ŝipe. La maro ĉiam igas min malsana. Mi ŝatas rigardi la
maron, resti ĉe la maro, libertempi apud la maro, sed ne
vojaĝi per ŝipo sur ĝi. Ŝipoj konstante dancas sur la maro,
kaj ilia danco tute ne plaĉas al mi. Feliĉe, ke hodiaŭ oni povas
iri preskaŭ ien ajn aviadile. Aviadiloj preskaŭ tute ne dancas.
Sed eĉ aviadiloj nur duone plaĉas al mi. Plej multe mi prefe<!--
-->ras, kiam mi veturas sur tero, sur bona firma tero. Mi bezonas
sub mi ion pli firman ol akvo kaj aero. Plej plaĉe estas prome<!--
-->ni piede sur bona tera vojo. Mi...”</p>

<p>Sed Linda interrompis lian paroladon, iom strangan
en tiuj kondiĉoj, en kiuj ili troviĝis:</p>

<p>“Kiam alvenos la trezor-serĉantoj, laŭ via opinio?”
ŝi demandis la policanon.</p>

<p>“Morgaŭ, tute certe. Ili ne povus alveni hodiaŭ,
ĉar ne plu estis aviadilo post la nia, kaj aŭte ili bezonus la
tutan nokton. Verŝajne Bob flugos en la sama aviadilo.”</p>

<p>La temperaturo estis plaĉa, kaj bela la vetero. Ili
starigis sian tendon en la proksimeco, tamen bone prizorg<!--
-->ante, ke ĝi ne estu videbla por alvenantoj. La sola maniero,
laŭ kiu la trezorserĉantoj povus alveni antaŭ la morgaŭa tago,
estus, ke ili flugu per malgranda aviadilo, speciale luita. Sed
lui specialan aviadilon kostas tiel multe, ke plej verŝajne
ili ne uzos tiun rimedon.</p>

<p>La sekvantan matenon, niaj amikoj vekiĝis frue. Tuj
la policano kaj la gestudentoj aranĝis, ke ĉiu el ili unu post
<!-- paĝo 42 -->
la alia, gardostaros en loko, de kie eblas facile observi la solan
vojon — aŭ pli ĝuste vojaĉon — laŭ kiu oni povas proksimiĝi
al la kaverno, kaj ke ĉiu havos en la kaverno sian difinitan
kaŝejon.</p>

<p>Post tri horoj da atendado, io fine okazis: Linda,
kiu gardostaris en la iom alta observejo, faris la deciditan
signalon, kaj rapide kuris de supre al siaj kunuloj.</p>

<p>“Aŭto alvenas!” ŝi kriis.</p>

<p>En tiu ege soleca regiono, kiu povus veni aŭte per
tiu tera vojaĉo, se ne trezorserĉantoj? La tri atendantoj sin
kaŝis, ĉiu en sia difinita loko, malantaŭ rokoj, da kiuj opor<!--
-->tune troviĝis multe en la kaverno.</p>

<h2>23</h2>

<p>Post duonhoro, iu envenis. Estis Bob!</p>

<p>“Kie sin kaŝas la lumserĉantoj?” li kriis. “Ĉu en la
mallumo?”</p>

<p>La aliaj sin montris.</p>

<p>“Rekaŝu vin, ili tuj alvenos,” li diris.</p>

<p>“Kiel vi faris por antaŭi ilin?”</p>

<p>“Dank’al Gerda. Ŝi telefone aranĝis, ke veturilo
atendu min ĉe la flughaveno, kaj ke ŝoforo min veturigu
ĉi tien. Ŝi estas riĉa, kaj mono solvas multajn problemojn.
Ŝi donis tre precizajn indikojn por ebligi al la ŝoforo trovi
la lokon, kaj jen mi estas. Sed niaj trezorserĉantoj tuj alvenos.
Ili flugis en la sama aviadilo, kiel mi, kaj kiam la ŝoforo min
trovis, mi vidis ilin iri al oficejo, kie oni luas aŭtojn.”</p>

<!-- paĝo 43 -->

<p>Tom kuris supren al la observejo. Post kelkaj minu<!--
-->toj, la aliaj aŭdis lian signalon.</p>

<p>Envenis la kavernon flegistino Marta, ŝia frato la alta
blondulo, la malgrasulo kiu rilatis kun Gerda, kiam ŝi estis
mallibera, kaj du aliaj viroj.</p>

<p>“Profesoro Ronga!” mire diris al si la tri gestuden<!--
-->toj, kaj tuj poste ili aldonis: “Kaj Profesoro Fergus!”</p>

<p>La unua instruis lingvistikon, la dua anglan literatu<!--
-->ron.</p>

<p>Laŭ la malnova dokumento, la trezoro troviĝis en
kofro metita en kavo aranĝita en la rokoj, kaj la ŝtonoj, kiuj
ĝin kovris kaj kaŝis, kuŝis laŭ preciza desegno. Fakte, la ĝusta
loko estis indikita per signoj tiel multaj, kvankam diskretaj,
ke la pasado de l’ jarcentoj ne povu forpreni ĉiujn. Pro tiuj
precizaj indikoj, la ĝusta loko iĝis rapide trovita. La grupo
forprenis la kaŝantajn ŝtonojn. Montriĝis, ke la kavo estis
plenigita per korko kaj diversaj aliaj substancoj, kies celo
verŝajne estis protekti la kofron kontraŭ malsekeco.</p>

<p>La kofro, kiun ili eltiris, ne estis tre granda, nek
speciale bela aŭ valora. Ĝi estis ŝlosita. Per siaj iloj, ili ĝin
malfermis.</p>

<!-- paĝo 44 -->

<h2>24</h2>

<p>“Nur papero!” kriis Ronga.</p>

<p>“Ankaŭ estas libro!” diris Marta, sed jam Ronga
laŭtlegis:</p>

<p>“<i>Ĉi tie kuŝas la Trezoro de la Lumo. Pro la daŭra
persekutado, la Sankta kaj Sekreta Frataro de la Lumo<!--
-->serĉantoj baldaŭ ĉesos ekzisti. Sed ĝia Spirito plu vivos. Iun
tagon, homoj retrovos la Sanktajn Principojn kaj rekomencos
ilin apliki. Por ili estas ĉi tie kaŝita la Trezoro de la Lumo.</i></p>

<p>“<i>Ĝi estas skribita en la Speciala Lingvo de la Frat<!--
-->aro, sed certe homoj troviĝos, kiuj ĝin povos kompreni. La
Trezoro konsistas el la arto praktike apliki kaj defendi la
Veron, la Justecon, la Dignecon, la Respekton al ĉiu homo,
la Interkomprenon, la Honestecon, la Amon, la Kompat<!--
-->emon kaj la Konon de si mem kaj de sia ĝusta loko.</i></p>

<p>“<i>Por la Frataro, la Spiritaj Valoroj estas la plej
altaj. Tial ĝia Trezoro estas pure Spirita.</i></p>

<p>“<i>Al vi, homo, kiu trovis ĝin, trans multaj aŭ mal<!--
-->multaj tagoj, semajnoj, monatoj, jaroj, jardekoj aŭ jarcentoj,
Saluton kaj Fratecon!</i>”</p>

<p class="steletoj">* * *</p>

<p>Ili sidis en komfortaj brakseĝoj en la hejmo de
Gerda.</p>

<p>“Kio okazis poste?” ĉi-lasta demandis.</p>

<!-- paĝo 45 -->

<p>“Ni malkaŝis nin, kaj mi ilin arestis,” diris la polic<!--
-->ano. “La loka polico estis antaŭe informita, kaj enŝlosis ilin.”</p>

<p>“Ĉu vi scias, kiel komenciĝis la afero?” scivolis Tom.</p>

<p>“Proksimume. Kiam Marta estis flegistino en la hos<!--
-->pitalo, ŝi ĉeestis kirurgian operacion de historiisto, Prof.
(= Profesoro) Kosadi. Kiam ĉi-lasta estis duone dormanta
duone vekiĝanta, li parolis nekonscie pri la trezoro de la
Lumoserĉantoj. Li diris, ke temas pri malnova societo, elita,
tre riĉa, pri kies trezoro li eksciis hazarde legante en la
Vatikana Biblioteko.”</p>

<p>“Jes,” daŭrigis Gerda. “Tiun parton de la afero mi
konas. Li faris historian esploron en la Biblioteko Vatikana.
Inter la paĝoj de malnova libro, li trovis dokumenton en la
sekreta lingvo de la Lumoserĉantoj. Li antaŭe kelktempe
interesiĝis pri tiu sekreta societo internacia, kaj iom kompre<!--
-->nis ĝian sekretan lingvon. Li komprenis, ke tiu papero indi<!--
-->kas, kie troviĝas la trezoro de la Lumoserĉantoj, sed mem ne
povis traduki ĉiujn detalajn indikojn. Li ricevis la permeson
fotokopii la dokumenton. Foje, kiam ni renkontiĝis, li parolis
pri tio al mi. Li diris, ke eble homoj provos trovi tiun trezo<!--
-->ron, ĉar pli kaj pli multaj personoj interesiĝas pri la malnovaj
sekretaj societoj. Li sciis, ke mi estas la sola persono en la
mondo, kiu vere ĝisfunde studis tiujn malnovajn sekretajn
lingvojn, kaj li petis min solene promesi, ke mi neniam kun<!--
-->laboros kun homoj serĉantaj la trezoron pro materia inte<!--
-->reso.”</p>

<p>“Kion li volis, ke oni faru pri ĝi?” Linda demandis.</p>

<p>“Ke ĝi transiru al iu Muzeo aŭ Ŝtata Institucio.”</p>

<p>Tom intervenis:</p>

<p>“Kiel Marta ricevis la fotokopion?”</p>

<p>“Ŝi mem klarigis al mi,” respondis la policano. “Ŝi
konstatis, ke la substanco uzita antaŭ la operacio por dormigi
<!-- paĝo 46 -->
la profesoron estas unu el tiuj, kiujn oni kelkfoje uzas por
t.n. (= tiel nomata) “narkoanalizo”. Post la operacio, kiam
la profesoro kuŝis en sia ĉambro — li havis privatan ĉambron,
kaj do estis sola — ŝi injektis al li tiun substancon, kaj pri<!--
-->demandis lin. Sub la influo de la koncerna substanco, oni
dormas, sed dormante aŭdas kaj respondas demandojn, ĝe<!--
-->nerale dirante la veron. Li do dorme respondis al ŝi. Per
tiu metodo ŝi eksciis pri tio, ke nur unu persono en la mondo,
nome Gerda, komprenas tiun sekretan lingvon, kaj pri multaj
aliaj aferoj.”</p>

<h2>25</h2>

<p>“Sed vi ne respondis pri la fotokopio!”</p>

<p>“Ho, pardonu. La profesoro havis ĝin en sia paper<!--
-->ujo. Li fartis tre malbone post la operacio. Marta simple
prenis la dokumenton el lia paperujo, dum li dormis. Ŝi
sciis, ke li ne vivos longe. Li fartis malbone. Lia san-stato
ne lasis multe da espero. Fakte, li baldaŭ mortis post tio.
Neniu do zorgis pri la malaperinta papero.”</p>

<p>“Kiel Ronga enmiksiĝis en la aranĝon?”</p>

<p>“Li estis la amanto de Marta. Ŝi rakontis al li. Li
vivas tiamaniere, ke li daŭre bezonas multe da mono. Li
organizis la aferon. Estas li kaj kolego Fergus, kiuj forportis
Gerdan, post kiam ili batis Bob senkonscia. La oficejo de
Fergus estas tute proksima. Tien ili portis ŝin, kaj tie ili
atendis, ĝis la vojo estis libera kaj ili povis veturigi ŝin al la
forlasita domo.”</p>

<p>Gerda parolis:</p>

<p>“La frato de Marta plurfoje vizitis min, antaŭ kelkaj
<!-- paĝo 47 -->
monatoj. Li provis igi min traduki por li la dokumenton. Sed
kiam mi demandis, de kie li ricevis ĝin, li hezitis, iom paliĝis,
ne respondis tuj, kaj mi komprenis, ke li ne agis honeste. Mi
memoris la vortojn de Prof. Kosadi, kaj malakceptis kunlabo<!--
-->ri. Sed li revenis unufoje, dufoje, trifoje. Mi ĉiufoje rifuzis.
Kiam mi poste ricevis inviton instrui pri malnovaj sekretaj
lingvoj en la kadro de kurso de Prof. Ronga, mi tute ne ima<!--
-->gis, ke estas rilato inter Ronga kaj la junulo, kiu tiel ofte venis
al mia hejmo insisti, por ke mi traduku la paperon pri l’ tre<!--
-->zoro.”</p>

<p>“Jes,” diris Tom. “Pro via plurfoja rifuzo, ili elpensis
tiun planon. Kapti vin kaj perforte devigi vin traduki la
tekston.”</p>

<p>“Tiom da riskoj kaj zorgoj por nenio!” komentis
Gerda. “Kia malsaĝeco! Kia stulteco!”</p>

<p>“Jes. Amatoroj,” diris la policano malestime. “Ili
agis amatore ekde la komenco. Pro tio ni tiel facile ilin kaptis.
Sed pri tiu amatoreco vi danku Dion, Gerda. Pro tiu amator<!--
-->eco ni povis liberigi vin, kaj vi plu vivas. Neamatoroj en simila
situacio ne hezitus: vin uzinte, ili vin mortigus.”</p>

<p>“Ĉu vere?”</p>

<p>“Jes. Vi sciis tro multe. Estus tro danĝere lasi vin
vivi. Sincere, vi povas danki Dion, ke nur amatoroj planis
kaj realigis tiun aferon.”</p>

<p>Gerda silentis, pensema.</p>

<p>“Terure!” ŝi fine diris. “Ĉiaokaze, mi plej sincere
dankas vin. Ĉiun el vi. Vi agis mirinde. Vi savis min kaj mian
filinon. Sed, Bob, kion vi opinias pri la tuta afero? Vi anko<!--
-->raŭ diris nenion.”</p>

<p>Bob rigardis ŝin, kun iom stranga esprimo.</p>

<p>“Mi plezure trinkus glason da brando,” li diris. Kaj
li restis malĝojeta, dum ĉiuj aliaj ekridis.</p>

<!-- paĝo 48 -->

<p>KARA KAJ ESTIMATA LEGINTO,</p>

<p>Vi legis ĉi tiun aventuron ĝis la fino. Sendube vi
estas kontenta, ke ĉio finiĝis bone. Sed ĉu vi
rimarkis, ke en la rakonto grava kontraŭdiro
troviĝas? Alivorte, en unu loko la aŭtoro diras
ion, kaj en alia li diras la kontraŭon. Ĉu vi ne
rimarkis? Bedaŭrinde! Nun vi devos relegi la tutan
tekston por trovi, pri kio temas. Legu atente, kaj
se post unu legado vi ne trovis, relegu duan fojon,
trian fojon ktp. Certe vi fine trovos.</p>

<blockquote>

<p>ILI KAPTIS ELZAN!</p>

<p>Post ĉi tiu rakonteto, vi deziras legi tutan libron en
esperanto, ĉu ne?</p>
<p>ILI KAPTIS ELZAN!, de Johán Valono (ĉe la el<!--
-->donejo Fonto) estas la libro por vi.</p>
<p>Vi ridos legante tiun humuran aventuron, kaj
komencinte legi, vi ne povos halti, tiel streĉa la
rakonto estas. Ĉu tio ne estas plej bona maniero
pliperfektigi vian scion?</p>
<p>Ne hezitu aĉeti tiun facile kompreneblan libron,
speciale kunmetitan por tiuj, kiuj lernis per GER<!--
-->DA MALAPERIS! Vi jam konas preskaŭ ĉiujn
vortojn, kiuj troviĝas en ĝi.</p>

</blockquote>

<!-- paĝo 49 -->

<p>VERE AŬ FANTAZIE</p>

<p>Tiu libro, kolekto de rakontoj el diversaj mondopar<!--
-->toj, bone utilas por la plustudado post GERDA.</p>
<p>Vi konos ĉiujn 405 vortojn, per kiuj la rakontaro ko<!--
-->mencas. Iom post iom aldoniĝas novaj vortoj, kiel en
GERDA, kaj post la lasta rakonto, vi konos la mil
plej ofte uzatajn vortojn kaj vorto-partojn de Espe<!--
-->ranto.</p>

<p>Vere aŭ fantazie de Claude Piron estas eldonita de
Fonto.</p>

<blockquote>

<p>AKOMPANAJ LIBRETOJ</p>

<p>Ĉi tiu libro estas nur unu el la tri, kiuj kune kon<!--
-->sistigas la tutan kursmaterialon. La kurso ja en<!--
-->havas:</p>

<ul>

<li>la romaneton GERDA MALAPERIS!;</li>

<li>la vortlistojn: tiu libreto listigas, por ĉiu ĉapitro
de GERDA MALAPERIS!, la novajn vortojn kaj
ekzemplojn de la ĉefaj novaj gramatikaj punktoj,
kun traduko en nacia lingvo (angla, franca, por<!--
-->tugala ktp);</li>

<li>LASU MIN PAROLI PLU! — temas pri kolekto
da tekstoj, sen rilato unu kun la alia, kiuj estas
kompreneblaj sen plua lernado por tiu, kiu bone
lernis la vortojn kaj gramatikaĵojn de la samnu<!--
-->mera ĉapitro de GERDA: ilia celo estas disponigi
al la lernanto kroman legmaterialon por praktiki
tion, kion li lernis legante GERDA MALAPERIS!</li>

</ul>

</blockquote>

<!-- dorsa kovrilo -->

<!-- FOTO DE LA AŬTORO -->

<p><i>Claude PIRON estas svisa civitano, kies infaneco disvolviĝis en Belgio.
Li studis en la Interpretista Lernejo de Ĝeneva Universitato, kaj fariĝis
tradukisto/protokolisto ĉe UN (Novjorko), kaj poste ĉe Monda Organi<!--
-->zo pri Sano (Ĝenevo). Studinte psikologion, li forlasis la tradukan pro<!--
-->fesion kaj trejniĝis kiel psikanalizisto kaj psikoterapiisto. Dum dek jaroj
post lia eksiĝo el M.O.S., tiu institucio tamen pludungis lin ĉiujare por
kelksemajnaj misioj jen en Afriko, jen en la Pacifika Insularo, jen – kaj
precipe – en Ekstrem-Oriento.</i></p>

<p><i>Li nun havas privatan kabineton psikologian, sed ankaŭ instruas en la
Psikologia kaj Edukscienca Faktultato de Ĝeneva Universitato. Sub la
pseŭdonimo Johán Valano, li publikigis poemaron, kantokasedon, kvin
detektivromanojn kaj kolekton da noveloj. Sub la propra nomo li pu<!--
-->blikigis kurson de psikologio en esperanto kaj multajn artikolojn, naci<!--
-->lingve aŭ esperante, pri diversaj temoj psikologiaj aŭ lingvaj. Li gvidis
kursojn pri psikologio en esperanto en Internacia Feria Altlernejo (La
Chaux-de-Fonds, Svislando) kaj en Someraj Universitataj Kursoj (Lieĝo,
Belgio). Esperanton li instruis en diversaj kadroj, i.a. en UN (Novjorko)
kaj en San-Franciska Ŝtata Universitato. Tiu ĉi libro estis verkita por
la kurso, kiun li gvidis en ĉi-lasta kalifornia universitato en 1981.</i></p>

</body>
</html>
