<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="eo" xml:lang="eo">
<head>
<meta http-equiv="Content-Type" content="text/html; charset=UTF-8"/>
<title>La dikulino kaj aliaj noveloj</title>
<style type="text/css">
h1 { text-align: center; }
h2 { text-align: center; }
.tit { text-align: center; }
.notoj p { font-size: small; text-indent: 0; }
p.spaco { margin: 2ex; }
p.steleto { margin: 1ex; text-align: center; text-indent: 0; }
</style>
</head>
<body>

<h1>La dikulino kaj aliaj noveloj</h1>

<div class="tit">
<p>Noveloj</p>
<p>Claude Piron</p>

<p>HTML-eldono kreita laŭ la libroforma eldono:</p>
<ul>
<li>La dorsosako de panjo Rut'. Vieno: Pro Esperanto, 1995. ISBN 3-85182-032-0.</li>
</ul>

<p>Kembriĝo: Edmundo, 2022-11-22.</p>
</div>

<hr/>

<h2>La dikulino</h2>

<p>Ŝi estis vere tre dika. Fakte, ŝi estis ankaŭ alta kaj larĝa, sed tion oni malpli rimarkis. Kio tuj okulfrapis, tio estis la dikeco. Jam antaŭ la kurs-komenco ĉiuj subrigardis ŝin mire, jen kun malŝato, jen kun superula rideto, jen kun tuja signifplena okulkontakto kun iu alia. Ankaŭ timete.</p>
<p>“En kian mondon mi enmetis min?” ĉiu demandis al si. Neniu rimarkis la dek aliajn lernantojn, kiuj aperis tute ordinaraj. Nur tiun dikegan virinon ili vidis, kun ia besta timeto en si: eta besto ĉiam sentas timon antaŭ bestego, kaj rilate al ĉi tiu lernantino, ĉiu homo povis senti sin nur besto malgranda.</p>
<p>“Mi ne estas certa, ĉu mi restos en ĉi tiu kurso,” ĉiu pensis, rigardante la egulinon, “oni jam diris al mi antaŭe, ke por lerni tiun Esperanton oni devas esti pli malpli ... pensmalsana ... malsama ol ĉiu pense sana homo ... Kaj tiu grandega ulino elefante elstaras kiel iu ... kiel iu ... ne tute homa. Kion mi faras en ĉi tiu grupo?”</p>
<p>Gajtano, la instruanto, iom malfruis. Kiam li eniris la klasĉambron por tiu unua leciono, jam atendis dek unu homoj. Vidante ŝin li ekhaltis, kaj nur povis stari senmova dum minuteto, mire rigardante. Ĝenerale bona, akceptema homo, li ekhavis reagon tute neordinaran. Li pensis ne: “Kiu estas tiu?”, sed: “Kio estas tio?”</p>
<p>Sian reagon li tuj rimarkis malŝate, nekontente pri si – li ja provis ĉiam agi homame – sed tia ĝi estis: li trovis malfacile akceptebla la ĉeeston, inter la lernantoj, de tiu alta, larĝa, dika persono. Jes, jam en tiu unua leciono, neniu sentis sin tute hejme en la kurso, pro ŝi. Sed en homo malantaŭ videblaj ecoj kaŝiĝas pli multe da nevideblaj, kaj ĉi-lastaj estas la plej gravaj. La reagoj ĉi-supre raportitaj okazis nur komence. Jam je la tria renkontiĝo, ĉiuj ŝatis Adelan. Ili komencis vidi, tra la dikeco, la bonecon de ŝia vera esto. Kaj pli kaj pli ili rimarkis, ke ŝi, iel, estas bela. Kiam bestetoj ne plu timas, ili vidas bestegon alimaniere: timo agas kaŝe al la vero, ĝi malhelpas vidi ion, kia ĝi estas.</p>
<p>Adela montriĝis plej aminda virino. Ŝia donemo, komprenemo, ridemo plaĉis al ĉiuj. Ŝi estis simpla: iu, kun kiu rilati ĉiam estas facile. Ŝi neniam rigardis iun de supre, aŭ diris ion malveran. Ŝi montris sin tia, kia ŝi estas, kaj ŝi ĉiam pretis helpi. Ŝi ŝategis manĝi – pri tio neniu miris – sed ŝi pensis pri la aliaj tiom, kiom pri si mem: ĉiusemajne ŝi disdonis dolĉaĵojn al la kunlernantoj. La lingvon ŝi lernis rimarkinde rapide, kaj kun la simpleco de natura instruisto ŝi helpis ĉiun kompreni la plej malfacilajn aferojn. Ŝi iĝis bonvena helpanto al Gajtano, kiu pli kaj pli altlokis ŝin en sia homklasado.</p>
<p>Leciono sekvis lecionon, monato monaton, ĝis la kurso alvenis al la lasta instruhoro. Post kiam tiu finiĝis, Adela invitis ĉiujn al sia hejmo, kiu troviĝis tuj apude. Multegon bonan por manĝi kaj trinki ŝi antaŭe preparis: lastan lecionon oni festu, kaj festo ne estus festo sen la plezuro, kiun nur kunaj manĝado kaj trinkado povas doni. La kursanoj estis ege kontentaj. Ridoj traflugis la ĉambron, kaj ĉiuj partoprenis en la interparolo – en la lingvo internacia! – kun scivolo kaj intereso.</p>
<p>“Kial vi decidis lerni Esperanton?” demandis Eriko, la plej juna el la lernantoj. Adela tuj respondis:</p>
<p>“Ĉar estis la sola kurso, kiun mi povis ĉeesti, rilate al tago kaj horo.”</p>
<p>“Kion? Ĉu vi venis nur, ĉar la kurso okazas merkrede je la 18-a?”</p>
<p>“Jes, nur tial. Kaj ĉar ĝi okazas en la apuda konstruaĵo. Mi povas diri ion al vi: mi tute ne sciis, kio estas Esperanto, antaŭ la unua leciono. Mi eĉ ne sciis, ke ĝi estas lingvo.”</p>
<p>“Sed kial, se vi nenion sciis pri ĝi, vi volis sekvi kurson?”</p>
<p>“Ĉar mi volis renkonti homojn. Mia problemo estas soleco, manko de amo. Komprenu min! Tuj kiam mi enamiĝas al iu, tiu volas, ke mi maldikiĝu. Se la rilato fariĝas pli proksima, la alia komencas agi instrueme al mi. Li klarigas, kion mi manĝu, kaj kiel, aŭ kiom mi sportu, kaj kial: por maldikiĝi. Kelkfoje ili diras: por refariĝi homa. Kiel mi povus plu ami iun, kiu ne akceptas min? Iun, kiu vidas min nehoma?”</p>
<p>Ŝi ekploris. Nur la plorojn oni tiam aŭdis, kaj la silento sentiĝis malfacile portebla. Neniu trovis, kion respondi al ŝi. Ĉiuj dezirus montri sian amikecon, meti iom da dolĉo en ŝin, helpi ŝin retrovi pacon, sed ili ne sciis, kiel fari. Kaj jen ŝi rompis la malplaĉan situacion en maniero, kiun neniu atendis: ŝi ekridis. Ion similan ili ofte vidis dum la kurso: ŝi povas transiri de malfeliĉo al feliĉo en unu minuteto. La ege sona rido igis ĉiujn kunridi, eĉ se neniu tre bone sciis, kial. Iom post iom, ŝia ridado transformiĝis al simpla rideto, dum ŝi ĉirkaŭrigardis ilin, kaj ŝi rekomencis paroli:</p>
<p>“Estis bonega ideo sekvi ĉi tiun kurson. Vi ĉiuj rilatis al mi plejplej amike. La problemo pri vera amo plu daŭras, kompreneble, sed mi sentis, ke vi akceptas min tia, kia mi estas. Jam tio estas multego. Kaj pri la amproblemo mi nun havas esperon.”</p>
<p>“Ĉu vere?” demandis junulino, kun nekaŝeblaj miro kaj scivolo.</p>
<p>“Jes, mi komencis esperi, kiam Gajtano parolis al ni pri la diversaj uzebloj de Esperanto. Ĉu vi memoras, kiel li klarigis pri la tutmonda koresponda servo? Kiam mi revenis hejmen post tiu leciono, mi tuj skribis al ĝi, kaj sendis mian peton dirante:</p>
<p>“<i>Mi ŝatus viran leter-amikon, kiu sentas en si la povon ami virinon ege grandan kaj dikan, plenan je plezuro kiam ŝi manĝas, kaj tute ne pretan seniĝi je tiu plezuro; nur akcepteblas viro, kiu neniam petos ŝin maldikiĝi.</i>”</p>
<p>“Kaj ĉu iuj kontaktis vin?”</p>
<p>“Jes. Kiam mi serĉis similmetode nialande, mi neniam sukcesis. Sed ŝajnas, ke eksterlandanoj havas alian manieron rigardi homan dikecon. Mi jam ricevis dekduon da respondoj. Kelkaj ne estas uzindaj. Ekzemple skribis bulgaro, kiu tuj volas edziĝi al mi, sed mi estas certa, ke tio estas por li nur maniero povi vivi ĉi tie, sen problemo pri restadpermeso. Mia personeco tute ne interesas lin. Alia estas knab-ama viro, al kiu surpapera edzeco ege utilus. Sed en diversaj leteroj mi antaŭsentis veran deziron rilati kun mi. Unu eĉ diris, ke li tuj sentis en mia unua letero la brilon de mia personeco, kaj ke miaj pensoj pri la funkcio de manĝado en la vivo estis por li suno en vintra malbrila ĉielo. Haha! Eble mi ne tuj sukcesos fari el mia deziro fakton, sed mi havas esperon nun!”</p>
<p>Ses monatojn poste, Adela kunvenigis la kursanojn kaj prezentis al ili etan maldikulon, kies okuloj brilis ame, ĉiufoje, kiam li rigardis ŝin, kio preskaŭ tuttempe okazis. Tiu alilandano aperis iom infaneca, sed kial tio gravus? Li videble estis ege kontenta. Ŝi rilatis al li patrine, kun simila kontenteco ... Rigardi ilian feliĉon estis kiel ricevi de la Ĉielo donaĵon ame preparitan, tiom ĝi brile radiis.</p>
<p>La sama disradiado de feliĉaj sentoj reokazis kelkajn semajnojn poste, kiam alvenis la tago de ilia geedziĝo. La internacia kuniĝo de du Esperanto-uzantoj estis la temo de multaj interparoloj en tiu urbeto, kie malofte okazis io speciala. La lokaj gazetoj sukcesis transdoni la senton pri feliĉo al sia legantaro, belvorte rakontante pri la tuta afero kaj, kompreneble, pri la fakto, ke Adela trovis sian edzon dank' al Esperanto. La artikolojn beligis fotoj pri la du, kies mirinde brilaj ridetoj plifortigis la ĝeneralan feliĉ-senton.</p>
<p>Pasis jaro. Revenis la tempo de Esperanto-kurso por komencantoj. Preta komenci la unuan lecionon, Gajtano eniris la lernejon, supreniris al la klasĉambro, malfermis la pordon kaj ... ekhaltis, pro troa miro. Dum tuta minuto li staris tie, povanta nek moviĝi nek pensi. Ektimo kaptis lin. Li havis la senton, ke oni voras lin rigarde: li estis la celo de kvardek ege brilaj okuloj. Dudek dikulinoj lin atendis, esperplene.</p>

<h2>Ĉu en la akvo kuŝas li?</h2>

<p>“Jako! Kia plezuro revidi vin! Kiam vi revenis?”</p>
<p>“Silvinjo! Inter la centoj da homoj ĉe ĉi tiu lagoflanko renkonti ĝuste vin! Mi estas feliĉulo! Kiam mi revenis? Hieraŭ. Kaj kredu min, post tiu longa vojaĝo, mi ne plu havis forton. Mi dormis, dormis, dormis. Kiam finfine mi eldormiĝis, tagmeze, kaj sentis la varmegon, mi decidis iri enlagigi min. Kaj jen la unua persono, kiun mi vidas alvenante, estas mia kara amikino Silvinjo, pli bela ol iam ajn ...”</p>
<p>“Vojaĝi tra Rusio ne ŝanĝis vin. Vi restis la sama belparolulo. Vi ĉiam plu provas igi la knabinojn ami vin, ĉu ne?”</p>
<p>“Mi neniam estis speciale belparola. Nur vi ĉiam kaŭzas facilan elflugon de belaj vortoj el mi, pro kialo tuj komprenebla al ĉiu viro, kiu rigardis vin dum du minutoj. Kiu ne dezirus sidi apud vi por interŝanĝi pensojn kun vi tuttage?”</p>
<p>“Kiel vi sentas vin, post tiu longa foresto?”</p>
<p>“Strange. Estas strange retrovi sin ĉi tie. Aŭ eble la problemo estas ĝuste, ke mi ne retrovas min. Mi sentas, kvazaŭ mi min serĉus, kaj ne sukcesus trovi. Parto de mi ŝajne restis tie. Mi ankoraŭ ne povas kredi, ke mi ree estas en la hejmlando. Kiam oni estis longe for ... Speciale en tia lando!”</p>
<p>“Kia estas la vivo en Rusio?”</p>
<p>“Kiel diri? Mankas la vortoj, kiujn oni bezonus por ĝuste raporti. Mi ne komprenas, kiel la homoj tie sukcesas vivi, kaj tamen ili sukcesas. Sed ĉio tiom kostas! Multaj aĵoj simple ne estas haveblaj, eĉ se oni havas monon. Fakte, kio plej timigas, tio estas la ĝenerala sento pri malcerteco. Neniu scias, kio okazos morgaŭ ...”</p>
<p>“Ankaŭ ĉi tie neniu scias pri la morgaŭo.”</p>
<p>“Vi ne komprenas. Tie ĉi, ĉiu havas sufiĉan certecon. Rigardu la homojn ĉirkaŭ ni. Necesas serĉi por trovi iun videble zorgoplenan. En Moskvo estas la malo: ĉiuj homoj, kiujn vi vidas, kvazaŭ disradias zorgadon. Povus okazi io ajn. Enlanda milito, reveno de la iama ĝenerala timego, aŭ tia malriĉiĝo, ke plu vivi simple ne eblos. Nur nun ... Sed mi parolas, parolas, kaj vi ne aŭskultas min. Silvinjo! Kio okazas? Kial vi ekstaris? Ĉu mia vojaĝo ne interesas vin?”</p>
<p>“Pardonu, Jako. Mia ekzorgo ne rilatas al vi. Mi nur ... Sandro! Kie estas Sandro?”</p>
<p>“Sandro?”</p>
<p>“Jes, la filo de mia fratino. Knabo trijara. Sandro! Sandro! Kie vi estas? Li ludis tuj apude. Mi devis prizorgi lin, certigi, ke nenio malbona okazu. Kaj vi ... Revidi vin estis tia plezuro, ke mi forgesis mian devon ... Sandro, kara! Revenu tuj, kie ajn vi estas!”</p>
<p>Silvinjo neklare duonvidas, ke la ĉirkaŭuloj pli kaj pli rigardas ŝin, sed pri tio ŝi ne zorgas. Se okazis io al la etulo ... Kiel ŝi povis agi tiel senpense? Kiam ŝia fratino revenos, kiel ŝi povos rigardi ŝin? Kaj jen ĝuste tiuminute la fratino alvenas, kun larĝa, larĝa rideto! Kiel klarigi al ŝi, ke Sandro malaperis?</p>
<p>Al patrinoj tiajn aferojn oni ne bezonas klarigi. Ili sentas. Ne tuj. Kiam ĉi tiu proksimiĝis, larĝe ridetanta, ŝi nur antaŭplezuris revidi la fileton. Sed nelonge daŭris tiu antaŭĝojo. Nun ŝi komprenas, ke la knabon ŝi ne tuj vidos. Okazis io. Timo ekkaptas ŝin.</p>
<p>Dum klarigas Silvinjo, la apuduloj aŭskultas. Baldaŭ la demando transdoniĝas de homo al homo: “Malaperis eta knabo, trijara; ĉu vi vidis lin?” Sed la respondo ĉiufoje estas nea. Rapide la afero diskoniĝas tra la tuta ĉelagularo (ĉe-lag-ul-aro). Post nelonge juna gardisto alvenas.</p>
<p>“Ĉu mi komprenis ĝuste? Mi aŭdis, ke oni serĉas knabeton. Ĉu vi estas la patrino?”</p>
<p>“Jes. Sandro, mia f...”</p>
<p>Li ne lasas ŝin fini. “Kia li estas? Klarigu, por ke ni sciu, kion serĉi!” Li parolas forte, ne tre plaĉe. Eble ankaŭ li timas.</p>
<p>“Trijara. Tiom granda,” ŝi montras per la mano. “Flavan ĉemizeton li surhavas, kaj ...”</p>
<p>Nenion ŝi povas plu diri. Tiel strange la gardisto ja ripetis: “Flava ...”, dum lia rigardo ekŝajnis kaptita de la tuj apuda akvo. Ŝia rigardo sekvas lian. En la lago, tute proksime, sed sub jam multe da akvo, io flava videblas, senmova.</p>
<p>“Sandro!” La forto de la elparolo estas eksterordinara. Sentiĝas, kvazaŭ tiu nomo nun tenus en si ŝian tutan vivon. Kiel ŝi povos pluvivi, se tiu flava formo ...? Io ege tranĉa disrompas ŝian koron.</p>
<p>Sed jam la gardisto naĝas en la lago, malsupren. Kiel longa ŝajnas la minuto, dum kiu li tie sube movas sin! Nun liaj manoj ektenas la flavaĵon. Rapidu, rapidu, junulo! Diru ion, aŭ mane komprenigu: ĉu estas ...? La streĉo estas preskaŭ netravivebla, dum ĉiuj atendas lian elakviĝon. Ha, finfine li eliĝas. Li ekstaras. Kun, en la mano, plasta skatolo, bele flava.</p>
<p>Nur skatolo! Estis nur skatolo! La streĉo disfalas. Okazas en la patrino kvazaŭ granda liberiĝo, kune kun multaj aliaj sentoj, kiuj turniĝadas, tien kaj reen, tien kaj tien ĉi, plej malklare: ekfeliĉo, zorgo, sentimiĝo, reektimo, espero, ĉio ĉi movas ŝiajn pensojn al tiom da malsamaj direktoj, ke ŝi preskaŭ ne plu scias, kie ŝi estas kaj kio vere okazas al ŝi.</p>
<p>“Dankon!” ŝi aŭdas sin diri, kvazaŭ dank' al la gardisto la flavaĵo estus io alia ol la filo. “Feliĉe ...!”</p>
<p>Nur malrapide ŝi retrovas iom da paco, sufiĉe por deziri priparoli la aferon kun sia fratino. “Kiom mi timis!” ŝi komencas diri. “Se vi scius, Silvinjo ...” Sed la fratino ne plu apudestas.</p>
<p>“Kien do malaperis Silvinjo?” ŝi demandas ĉirkaŭe al neniu aparta, al ĉiuj. Nur miraj rigardoj respondas al ŝi.</p>
<p>La timo revenas, malhelpas klarpensi. Ŝi eksidas, ekploras. Ŝi ne havas la forton demandi, serĉi plu, peti helpon. Ŝi bezonus senti viran manon amoplenan, sed ŝia edzo estas for, kaj eĉ la juna gardisto foriris ien, lasante ŝin sola kun la neportebla zorgo. Ŝi rigardas malproksimen, sen pensi pri io ajn, nenion vidante, kvazaŭ malplenigita je ĉio viva. Ŝi estas en alia mondo, kie tempo ne plu ekzistas ...</p>
<p>Kaj jen ŝi eliĝas el tiu stranga senviveco. Ŝi rimarkas, ke neniu restis sida; verŝajne ĉiuj nun serĉas la knabon kun la flava ĉemizo. Tiu penso helpas plu liberigi ŝin el la ena malpleno. Patrinaj sentoj rapide reenvenas kaj redonas agemon. Ankaŭ ŝi ekstaras, kun forta decido, ke ŝi serĉos, ĝis ŝi trovos lin. Sed kie komenci?</p>
<p>Eksentiĝas ŝanĝo ĉirkaŭe. Io okazas. Ĉu ŝi vidas ĝuste? Ĉu vere, kiel aperas al ŝi, la homoj komencas malstreĉiĝi? Jes, videble multaj nun ridetas. Ili eksciis ion. Jen la starantoj apartiĝas, por lasi lokon al alvenantoj. Mire, dankosente ŝi rigardas: proksimiĝas Silvinjo kaj Jako, kun meze, tenanta ilin mane, eta Sandro. Kiam tiu ŝin vidas, li ellasas la manojn de la du kunirantoj kaj kun rigardo feliĉplena ekĵetas sin sur ŝin. “Patrino!”</p>
<p>“Ni ĉie serĉis,” la fratino klarigas, “sed trovis lin nenie ĉe la lago, nek en la proksima urboparto. Tiam ni pensis: ni informu la policon. Kiam ni alvenis en la apudan policejon, Sandro estis tie, pace atendanta vin. Iom post iom ni komprenis, kio okazis. Dum mi parolis kun Jako, via filo decidis, ke li iros vin retrovi. Li komprenetis, ke dum mi gardas lin, vi faras aĉetojn ne malproksime. Li eliris al la strato. Post kelkaj minutoj, li ne plu sciis, kie li estas. Li komencis plori. Iu sinjoro demandis lin, kion li faras tie, tute sola. Sandro klarigis, ke li volis iri al la patrino, sed ne scias, kien ŝi iris, nek kie li mem estis antaŭe ... Li iris kun la sinjoro al la policejo, kaj tie policisto parolis al li tiel amike, ke lia timo tute forlasis lin. Li pace atendis, ĝis vi venos. Fakte, li vidis policistojn veni, foriri, paroli per radio; pli kaj pli li sentis, ke li troviĝas en loko eksterordinara. Lia tuta sinteno, liaj demandoj kaj rimarkoj estigis kvazaŭ amikecan ligon inter li kaj la tiea policisto. Li ja estas ege aminda uleto, ĉu ne?”</p>
<p>“Jes,” konsentas Sandro, kiu streĉe aŭskultis, kvazaŭ por certiĝi, ke ŝi diros la veron. “Tiel estis.”</p>
<p>Multaj homoj staras ĉirkaŭe, rigardas kunsente la rekuniĝon. La patrino tenas la knabeton tiel forte, ke oni preskaŭ timus, ke ŝi rompos lin. Tiom da amo elradias el ŝi! Ĉiuj apuduloj ridetas, feliĉaj pro ŝia feliĉo. Kaj baldaŭ la ridetoj fariĝas eĉ pli larĝaj. Tiel decide, signifplene, gravhome ja sonas la vortoj de Sandro:</p>
<p>“Kiam mi estos granda, mi estos policisto.”</p>

<p class="spaco"></p>

<div class="notoj">
<p>Noto:</p>
<p>ĉe-lag-ul-aro – personoj, kiuj troviĝas apud la lago</p>
</div>

<h2>La forto de rigardo</h2>

<p>La lasta persono eliris el la trinkejo. Li certe ne povis aŭdi, kion la du junulinoj diras, tro malproksime li sidis. Sed estis pli plaĉe por Dora nun troviĝi sola kun sia amikino. Kiam oni parolas pri la plej malpublikaj partoj de sia vivo, oni sentas sin pli bone sen homoj ĉirkaŭ si.</p>
<p>– Mi estas senforta, tio estas mia problemo – ŝi diris.</p>
<p>Ne estis facile al Dora eligi tiujn vortojn. Pro ili ŝi sentis sin malplivalora. Ŝi ja preferus montri sin same forta, kiel ĉiuj aliaj. Iom necerte ŝi rigardis al Reĝino, la ĉiama amikino. Feliĉe, tiu montriĝis plej komprenema: io tre dolĉa en la maniero rigardi la kunulinon havigis al Dora la forton paroli plu. Dora sentis egan bezonon paroli, klarigi ĉion, kion ŝi travivas. Povi paroli al iu aŭskultema faciligas la vivon. Oni iel transdonas la zorgon al la alia, oni ne plu estas sola por porti ĝin.</p>
<p>– Kion vi volas diri?</p>
<p>– Mi ne scias uzi mian volon, mian povon voli. Tion mi nomas mia malforteco. Ĉefe rilate al Iljo. Li faras el mi, kion li volas. Kiom ofte mi antaŭe diris al mi: “Ĉi-foje ne plu! Ĉi-foje mi ne plu akceptos!” Sed kiam li estas en mia hejmo kaj turnas al mi sian petoplenan rigardon, tuj mia decidemo rompiĝas, el ĝi baldaŭ restas plu nenio ...</p>
<p>– Estas do facile: ne lasu lin veni en vian hejmon!</p>
<p>– Facile! Kian vorton vi elektis! Jam tie komenciĝas la problemo: kiam mi malfermas la pordon kaj ekvidas lin, belulon, kiu staras antaŭ mi kun demanda, peta rigardo, kaj amindule salutas min ..., tiam ĉio en mi moliĝas, jam min forportas lia beleco, lia maniero stari senvorte kiel knabeto, kiun ĉiuj forĵetis, kaj kiu bezonas amon.</p>
<p>– Sekve, vi enlasas lin.</p>
<p>– Mi ne povas agi alimaniere. Li ne bezonas diri eĉ unu vorton. Nur rigardi min. Li rigardas min, kaj mi tenas la pordon malfermita, li eniras, li ... li ... Mi donas min al li. Mi tion malŝategas, eĉ se (mi diru la veron) al iu besta parto de mi tio ege plaĉas. Sed ĉiam, poste, mi estas furioza kontraŭ li kaj kontraŭ mi mem. Ofte li klarigas, kiom li bezonas monon, kaj mi diras “jes”, dum mi volas “ne”: mi ja scias, ke neniam li redonos. Mi scias, ke li trinkaĉos, ĝis li ne plu scios, kion li faras. Kiam li komencas tiel trotrinki en mia hejmo, mi ektimas. Sed kiel mi povus malhelpi lin? Li estas tiom pli forta ol mi!</p>
<p>– Se vi ne havus similajn trinkaĵojn hejme, li ne povus ...</p>
<p>– Li alvenas kun brando, vino aŭ io simila. Aŭ li eliras, malaperas dum minuto, kaj revenas kun botelo. Io, kio igas la penson malklara, kaj perdigas al homo la povon super si. Kiam li tiel trinkis, li agas bestaĉe, nehome, memserve, sen eĉ plej eta zorgo pri la bono de tiu, kun kiu li kunestas. Tiam mi fariĝas por li aĵo, ne plu iu, sed io. Io, por la kontentiĝo de tiu sinjoro, de tiu besto, kiu trovas plezuron en la fakto superforti, igi la alian suferi ... Mi estas senforta rilate al li. Sed liberigi sin je la propra malforto, kiel oni povas?</p>
<p>– Diru, Dora, ĉu vi amas lin?</p>
<p>– Kiel vi povas demandi tion, post tio, kion mi rakontis?</p>
<p>– Se vi ne amas lin, kial vi permesas ...?</p>
<p>– Mi ne povas malpermesi. Mi devus malpermesi, ke li eniru. Mi devus diri “ne” al liaj petoj pri mono, al lia deziro ludi per mia korpo. Sed mi ne trovas en mi la forton, mi ne scias kial. Tamen, tute certe mi ne amas lin. Se mi lin amus, mi ne sentus min tiel malbone, kiam mi enlasas lin, kiam li tenas min ĉe si kun sia tuta grandega forto, kiam mi kuŝas apud li, kaj ege malplaĉas al mi la penso, ke jen refoje mi enlasis lin kontraŭ mia deziro, sed ial sen povo diri “ne”. Kaj kiam li trinkaĉas kaj fariĝas aĉa, kaj mi sentas la furiozon en mi, sed ne povas vortigi ĝin aŭ fari, kion ĝi konsilas, tiam mi scias kun plena certeco, ke mi tute ne amas lin. Vere, Reĝino, mi ne komprenas min mem. Mi ne scias, kiel elturni min el tiu situacio.</p>
<p>– Aŭskultu, Dora, mi konas iun, kiu eble povus helpi vin.</p>
<p>– Kiel eblus? La sola helpo estus, ke li reveturu al sia naskiĝlando, al sia Rusio, kies mankon li tiel sufere sentas, se kredi lin.</p>
<p>– Tamen, kial vi ne irus al tiu virino, pri kiu mi pensas? Mi aŭdis pri plej malfacilaj problemoj, el kiuj ŝi liberigis homojn.</p>
<p>– Kiel ŝi faras?</p>
<p>– Mi ne scias ĝuste. Ŝi faras ion al la eno de la persono.</p>
<p>– Al la eno, ĉu? Kion tio signifas?</p>
<p>– Mi ne scias, ŝi laboras super la nevidebla parto de vi, la nekorpa eno, kie naskiĝas pensoj kaj sentoj, kie vi sentas vin plej vere vi mem. La animo. Aŭ la “astra korpo”, kiel kelkaj diras. Mi ne komprenas la aferon. Mi scias nur, ke pluraj el miaj amikoj iris al ŝi kun diversaj problemoj rilataj al la propra agmaniero, aŭ al nepovo agi pri tio aŭ tio alia, kaj ŝi ilin liberigis. Ŝia nomo estas Irma.</p>

<p class="steleto">*</p>

<p>Dora ĉirkaŭrigardis. Ĉio en la ĉambro estis plej komuna. Kaj ankaŭ la mezaĝulino, kiu akceptis ŝin, prezentis en si nenion eksterordinaran. Tiu troa ordinareco naskis en Dora senton de elaltiĝo: ŝi atendis ion alian, ion supernaturan, ion, kio mirigus, kaj vivigus esperon. El tiuj altaj esperoj ŝi nun falis al senbrila ĉiutageco.</p>
<p>– Ha! Vin sendis al mi Reĝino! Bona knabino, mi aŭdis. Persone mi ne konas ŝin, ni neniam vidis unu la alian, sed mi konas plurajn el ŝiaj geamikoj, kaj ĉiuj parolas pri ŝi tute bele. Kion mi povas fari por vi?</p>
<p>– Se diri la veron, mi ne kredas, ke vi povos helpi min. Temas pri viro, rusa muzikisto, al kiu mi ne sukcesas kontraŭstari, eĉ kiam li volas fari aferojn, kiujn mi ene de mi malakceptas, sed ...</p>
<p>– Ene de vi! Jen, ion similan mi atendis. Mia fako estas ĝuste tio, kio estas ene, plej ene de la homoj. Mi rigardas tien, en la nevideblon, mi vidas, kio malbone funkcias, kaj mi rebonigas la aferon. Nemultaj homoj povas vidi kiel mi ene de la eno de homo, sed mi ricevis de la Ĉielo tiun donon.</p>
<p>Dora rigardis ŝin nekredeme. Ŝi ne havis klaran ideon pri tio, kion ŝi atendis, sed ŝi antaŭvidis ion alian, virinon kun videble superhomaj povoj aŭ, male, iun tute simple homan, sed kiu estus scienca fakulino pri homa agado. Eble ŝi esperis vidi iun specialan ilon, kiu pensigus pri transmondaj metodoj aŭ pri moderna scienco. Sed ĉi tie troviĝis nenio speciala. Kiel tia persono povus helpi? Tamen, Dora plu klarigis pri Iljo, pri lia emo trinki tro multe da ebriigaĵoj kaj pri sia nepovo diri “ne” al li. Fine ŝi demandis, iom zorge:</p>
<p>– Kiom mi devos pagi?</p>
<p>– Nenion. Mi helpas al la homoj por utili al ili, ne por ricevi monon. Mia edzo mortis, lasis al mi nemulton, sed sufiĉe por vivi. Vi scias, kiam oni estas feliĉa, kiel mi, oni ne bezonas havaĵojn por senti sin bone, kaj nur iomete manĝi sufiĉas por teni sin sana.</p>
<p>Kiel dirite, Dora komence miris pri nenio en ĉi tiu plej ordinara loko. Sed pli kaj pli nun ŝi sentis miron, tamen sen scii ĝuste pri kio. Ĉu io en la sinjorino? Jes. Kaj io en la ĉambro. Ŝajnis, ke tiuj tute senbrilaj aferoj kaŝis en si ian specialan vivon. Kaj same s-ino Irma; ŝi ŝajnis plej simila al ĉiuj samaĝaj neriĉaj virinoj, sed post iom da tempo oni sentis, ke tio estas nur ŝajno. El ŝi io radiis, io ne tuj sentebla, sed pli kaj pli klara nun, dum la du sidis tie en longaj senvortaj minutoj.</p>
<p>“Paco,” diris al si Dora: ŝi fine sukcesis vortigi la neklaran senton, kiu iom post iom plenigis ŝin. “Ĉi tiun lokon markas paco, kian oni malofte trovas niamonde.”</p>
<p>Kaj post kiam ŝia penso pri tio iĝis tute klara, ŝin kaptis sento de mirinda kontenteco, tiel plaĉa, verdire, ke unuafoje en sia vivo ŝi sentis sin proksima al plena feliĉo.</p>
<p>– Necesos, ke vi kuŝu – diris la sinjorino.</p>
<p>Ŝi montris al Dora sofon, sur kiun la junulino ekkuŝis.</p>
<p>– Bonvolu fermi la okulojn – ŝi diris preskaŭ ne aŭdeble.</p>
<p>Dora fermis ilin. Ŝi miris pri sia akceptemo: ŝi ne kontraŭdiras, nenion demandas, la sinjorino diras ion, kaj tion ŝi faras. Ial, tiu farmaniero rilatis kun la ĝenerala paca ĉirkaŭaĵo. “Al persono, kiu disradias tian pacon, oni povas nur jesi”, ŝi diris al si. Sed tuj sekvis alia penso: “Ĉu mia ĉefa problemo en la vivo ne kuŝas ĝuste en tio, ke mi ne povas respondi al homo alimaniere ol jese? Se tiel, ĉu estas bone pliafoje lasi iun alian direkti, kion mi faru?” La demando, tamen, malaperis same rapide, kiel ĝi vortiĝis. Estis pli plaĉe ne pripensi, nur lasi la pacosenton plenigi ŝin tute.</p>
<p>Kaj jen ŝi sentis etan movon: s-ino Irma verŝajne metis sian manon, aŭ siajn manojn, super ŝin, tiel ke moviĝis iom da aero, senteble. Dora sin demandis, kio okazas, sed ŝi ne malfermis la okulojn. Ŝi povus, sed, sen kompreni kial, ŝi ne deziris; estis multe pli facile teni la okulojn fermitaj. Nun eksonis vortoj, ege malrapidaj: la mezaĝulino parolis en tre paca, dolĉa maniero. Kiel bona patrino. Tiu parolado estis preskaŭ kanta, ĝi similis al la kantetoj, kiujn oni aŭdigas al beboj por ilin dormigi. Dora pli malpli dormetis, sed samtempe aŭdis:</p>
<p>– Faru nenion, nur lasu miajn vortojn porti vin, kiel patrino portas infaneton, lasu ilin eniri en vin kaj venigi vin al duondormo. Sentu, kiel plaĉa ĉi tiu paco estas. Vi sentas vin bone, ĉu ne?, pli kaj pli bone. Ne gravas, se vi endormiĝos. Miaj paroloj agos, eĉ se vi ne aŭskultos ilin. Lasu bildojn formiĝi en vi. Jen, mi parolas, vi aŭdas sen vere aŭskulti, vi duondormas pli kaj pli, kaj baldaŭ bildoj aperos, responde al miaj vortoj. Kaj dum mi parolas kaj lasas vin iĝi kiel eta infano, kiu sentas kun granda plezuro, ke patrino ĝin amas, dume mi movas la manojn super vi, kaj mi metas ilin sur vian nevideblan korpon, kaj al tiu mi transdonas la forton, kiun mi ricevas el la Ĉielo. Jes, jes, vi havas ne nur la korpon, kiun vi vidas. Ĉiu el ni havas aliajn, nevideblajn korpojn, pri kiuj scienco ne parolas, sed kiuj gravas, por ke oni sentu sin bone. Unu el tiuj korpoj estas konata al la homoj, kiuj praktikas pikkuracadon, aŭ pinglo-kuracadon, se vi preferas, mi volas diri (sed mi ne ŝatas tiajn komplikajn vortojn, kiuj nenion elvokas): akupunkturon. Tian nevideblan korpon ili tuŝas per siaj pikmetalaĵoj ...</p>
<p>Dum ŝi tiel parolis, Dora sentis, ke io en ŝi respondas al la vortoj kaj al la manmovoj de s-ino Irma, io, kio ne dependas de ŝia volo, sed kio ŝajne estas alia vivo en ŝi, alia vivo de ŝi, kiun ŝi ne konis. Nekompreneble. Eĉ nevortigeble. Iel, ŝi disduiĝis. Parto de ŝi trovis la agadon de s-ino Irma vere stranga, kaj plu havis sian ĉiaman manieron pensi, siajn opiniojn, sian emon malakcepti la tutan situacion, rigardi ĝin ridinda kaj eble eĉ malutila, sed en dua parto de si ŝi sentis sin infaneto: tie okazis aferoj, super kiuj ŝi havis neniun povon, kaj kiujn la unua parto rimarkis kun intereso, sed sen povi fari ion pri ili. Feliĉe, la sentoj en tiu infana parto estis tre plaĉaj. Ŝi estis tute certa, ke el s-ino Irma povas veni nur bono, eĉ se ŝi samtempe sciis, ke ŝi ne vere konas ŝin, kaj ke ŝi havas neniun kialon por tion kredi.</p>
<p>– Bildigu vin mem al vi – s-ino Irma diris. – Lasu la okulojn fermitaj kaj enpense formu bildojn, kiel bildojn de filmo. Vidu vin en via loĝejo. Memoru ĝin, prezentu ĝin al vi pense. Rigardu per la penso vian loĝejon, kaj nun pli speciale ĝian eksteran pordon. Dum mi parolas, la bildo formiĝas, tute certe. Vi vidas ĝin pli kaj pli klare. Kaj nun jen iu venas. Vi iras malfermi la pordon. Estas Iljo. Kiel bela li estas! Krome, oni ne povas vidi lin sen pensi pri la muziko, kiun li ludas, mirinde bele. Vidu, kiel li ridetas al vi, per bela, ŝatinda, sed senfeliĉa rideto. Samtempe li elmetas rigardon de perdita knabo, kiu bezonas vian helpon. Sentu, kiel vi pretas respondi al ĝi ... Ne, ne, diru nenion, nur dormetu plu. Travivu la filmon ene de vi.</p>
<p>Dum minuto nun s-ino Irma restas senparola; senteblas, ke ŝi plu movas la manojn super la kuŝa korpo. Kiam ŝi reparolas, ŝia maniero estas tute alia. Kie antaŭe estis dolĉeco, tie nun forto aŭdiĝas. Ŝi parolas, kiel iu kun superaj povoj. Kiel ĉefo.</p>
<p>– Nun mi transdonas al vi mian forton. Sentu, ke la forto envenas vin, plenigas vin. Tra miaj manoj super vi, ĝi transiras al via persono, al via tuta estaĵo. Vin eniras forto, kiun mi ricevas de tre alte, de lokoj, pri kiuj vi eĉ ne scias, ke ili ekzistas, trans nia mondo. Tiun forton mi transdonas al vi. Kaj dank' al ĝi vi reagos malsame. Vidu, la filmo rekomenciĝas.</p>
<p>Dora sentas sin strange. Certe io ŝanĝiĝis en ŝia personeco. Ŝi restis si mem, sed ŝi estas malsama, pli forta, nekredeble pli forta. Aŭ pli ĝuste, ŝi ne ŝanĝiĝis, ŝi nur rimarkis, ke ŝi renkontas en si ion, kio ĉiam tie haveblis, sed kion ŝi ne konis, kaj ne sciis uzi: forton, animan forton.</p>
<p>– Nun vi sentas, ke vi povas diri: ne. Tiu reago venas tute nature. Vi rigardas Iljon, vi trovas lin bela, amikiĝema, helpinda. Vi aŭdas lian peton. Vi scias, kiel mirinde bele sonas lia muziko. Vi vidas ĉion ĉi. Sed samtempe vi vidas, ke Iljo estas vinemulo, kiun trotrinkado transformas al bestaĉo. Vi vidas, ke li pensas nur pri si, pri sia plezuro, kaj ne pri tio, kion li faras al la aliaj, ĉefe al vi. Ĉio ĉi fariĝas pli kaj pli klara al vi. Fariĝas tute certe, ke vi povas nur diri: ne. Nun, sen paroli – ja necesas, ke vi ne eligu vin el la duondormo – nur en penso, sed kun forto kiel eble plej granda, diru “ne” al li.</p>
<p>– Ne! – Dora diras, neaŭdeble, nur en si, tamen kun fortega decidemo.</p>
<p>– Bone. Jes, vi diras “ne” al li. Vi komencas fermi la pordon. Li turnas al vi okulojn petegajn, li provas igi vin agi liaserve. Sed vi scias, ke el tio sekvus nur malbono. Vi decidis, ke vi agos por via bono kaj por lia bono, neniam plu por io aĉa. Kaj tio signifas: ne enlasi lin. Vi fermas la pordon. Vi fermas ĝin tiel rapide, ke li ne havas la tempon reagi. Li miras (sed tion vi ne povas vidi: li ja staras trans la pordo). Tiam li aŭdigas sin, li eligas tutan riveron da parolaĉoj, li frapas la pordon, forte, ankoraŭ pli forte, furioza pri via ago. Vi vin demandas, ĉu li rompos ĝin. Vi ektimas, sed tuj poste okazas io mirinda: vi sentas, ke la timo rapide malaperas for. Nun vi estas tute paca ene. Vi komprenas, ke estas nature por li tiel agi, sed vi decidis, ke vi ne enlasos lin, kaj kion vi decidis, tion vi faras. Vi sentas vin forta, pli kaj pli forta, pli forta ol tiu trotrinkulo, ol tiu knabeto kun la petegaj okuloj, ol tiu ulo ĉiam ema trouzi bonvolemon amikan ... Ĉu forta li estas? Ne vere. Jam superfortas lin botelo da vino! Lia forto estas nur ŝajna. Granda korpo, eble, sed en ĝi nur malforta infano. Pensu pri viaj okuloj; vian tutan volon vi povas meti en ilin. Tiam vi rimarkos jenon: li estas pli malforta ol via rigardo ...</p>
<p>Dum la sinjorino parolas, Dora travivas la okazaĵojn. Ŝi scias, ke ne envere ŝi vidas kaj aŭdas. Sed, iamaniere, ene de si, ŝi vidas la fermitan pordon, ŝi aŭdas la furiozajn vortojn de Iljo, lian manon, kiu frapas kun granda forto la pordon, kaj tiun resonigas. Kaj ŝi sentas, ke ŝia timo malaperas, ke envenas paco, ke stranga sento pri forto nun enloĝas la lokon, kiun timo kaj troa jes-diremo antaŭ nelonge okupis. Ŝi sentas, ke ŝia rigardo sukcese superfortos lin. Tiu sento plenigas ŝin, dum la enpensa filmo finiĝas.</p>
<p>Sekvas longeta senparola tempo, dum kiu Dora plezuras pri sia ena paco. Mirinde plaĉa sento, kian ŝi neniam spertis antaŭe: ia plena certeco, ke nenio malbona povus okazi al ŝi.</p>
<p>– Nun preparu vin iom post iom eliri el la duondormo – diras s-ino Irma. – Kiam vi sentos vin preta, vi malfermos la okulojn, sed ni havas tempon, estas neniu kialo por rapidi. El la malsupraj dormregionoj revenu supren. El la plej ena mondo revenu en la eksteran. Sentu vian korpon. Sentu, ke ĝi ree povas movi sin. Vi deziris resti senmova, ĉu ne? Estis granda plezuro ne moviĝi. Sed nun la deziro ŝanĝiĝas: vi deziras ree movi vin. Enpense diru: unu, du, tri, kvar kaj tiel plu ĝis sep, malrapide, je la rapideco, kiu plaĉas al vi, kaj kiam vi diros “sep”, malfermu la okulojn. Vi miros, kiel bone vi sentas vin.</p>
<p>Dora faras, kiel diris s-ino Irma. Ŝi malfermas la okulojn, movas sin iomete. Tiel ŝi eliras el la duondormo. Sur la sofo ŝi nun sidas, vid-al-vide de la pli aĝa virino.</p>
<p>– Kiel vi sentas vin? – ĉi-lasta demandas.</p>
<p>– Mirinde. Mi ne kredis, ke eblas senti sin tiel bone. Mi preskaŭ povus sukcese kontraŭstari Iljon.</p>
<p>– Ĝuste vi uzas la vorton “preskaŭ”. Necesos, ke ni rekomencu eble dekfoje, por ke vi estu nemovebla en via volo kaj por ke viaj decidoj transformiĝu en faktojn. Ĉu vi akceptas, ke ni revidu unu la alian kaj plu laboru por plifortigi vin? Je kiuj tago kaj horo vi povos reveni?</p>

<p class="steleto">*</p>

<p>Jam la saman vesperon Iljo ree staris ĉe la pordo. Kontraŭ sia volo, ŝi enlasis lin. Kiel ĉiufoje antaŭe, ŝi sentis sin senpova rilate al li. Rimarki tion kaŭzis elaltiĝon. Ie en ŝi ja brilis espero, ke ĉi-foje, post la interveno de s-ino Irma, ŝi sukcesos diri “ne”.</p>
<p>Ĉio rekomenciĝis, kiel antaŭe. Monon li volis, kaj gekuniĝon. Dum li kuŝis sur ŝi, ŝi sentis la ĉiufojan strangan kunecon de plezuro kun malŝato, de karula ligiteco kun malamo forĵetema; refoje ŝi pensis: “Kiel malsimpla mi estas! Mi ne komprenas min.” Kaj tuj poste sekvis la penso: “Nenio ŝanĝiĝis.” Tiu rimarko, maldolĉa, senigis ŝin je espero. Tial ege ŝin mirigis liaj vortoj:</p>
<p>– Kio okazis? Vi ne estas la sama!</p>
<p>Estis tiel neatendite, ke ŝi restis longe sen respondi.</p>
<p>– Nenio speciala – ŝi fine diris, kaj stranga feliĉeto envenis en ŝin. Ĝuste kiam ŝi pensis, ke ĉio restis senesperige sama, ĝuste tiam li rimarkis ŝanĝon en ŝi. Si aldonis:</p>
<p>– Kion vi volas diri? Kio ŝanĝiĝis?</p>
<p>– Mi ne scias. Mi ne povas klarigi. Vi ne reagas same. Vi estas pli ... Mi ne trovas la vorton. Mi ne komprenas, kio ŝanĝiĝis, sed vi ... vi estas malpli mia. Tio kaŭzas en mi strangan senton. Parto de mi kontentas pri la ŝanĝo, kaj parto de mi furiozas. Mi sentis ŝanĝon, sed klarigi ĝuste, kie ĝi kuŝas, tio estus super miaj nunaj fortoj. Ba! Ne utilas paroli pri aferoj nedireblaj. Mi bezonas trinki. Botelon da revivigilo mi plezure malplenigos nun.</p>
<p>Li sin levis kaj iris kuirejen.</p>
<p>Kiel preskaŭ ĉiufoje, li tro trinkis, kaj, kompreneble, ne akvon. Kiel preskaŭ ĉiufoje, li tiam parolaĉis, uzis pri Dora, suferige, plej malaltigajn vortojn. Sed nur komence. Post iom da tempo, ŝi sentis la forton ekkreski en ŝi. Tuj kiam li provis bestaĉe agi, ŝi rigardis lin kun speciala brilo en la okuloj. Ĉe ĉiu tia provo lia, ŝia rigardo direktiĝis al li, signifplene. Tiuj rigardoj igis lin senmova, senpova. Estis rigardoj tranĉaj, rigardoj de ĉefo al subulo. Ili devigis lin fariĝi pli homa, ol li deziris. La ŝanĝon en sia rigardmaniero ŝi mem nur duone sentis, sed ŝi rimarkis la sekvojn. Ankaŭ en ŝia maniero paroli nova forto nun aŭdeblis.</p>
<p>“Ĉu la strangaj faroj de s-ino Irma tamen utilus?” ŝi demandis sin, kiam li estis for.</p>

<p class="steleto">*</p>

<p>– Tiuj estas bonaj novaĵoj! – diris la mezaĝulino. – Pri tio, kio okazis, mi tute ne miras, sed mi opiniis, ke la ŝanĝo venos pli malfrue. Post nur unufoja laboro, tio estas mirinda. Nun ni rekomencu. Ni plifortigu vian volon. Bonvolu ekkuŝi sur la sofon kaj nenion plu rigardi, krom la ena filmo, kiun miaj vortoj aperigos en vi.</p>
<p>Dora kuŝis sursofe, fermis la okulojn, falis en dormeton, dum la iom kanta parolado de la sinjorino vivigis en ŝi sentojn kaj bildojn, kiuj iel ŝanĝis ŝiajn ideojn pri si.</p>
<p>Unufoje ĉiusemajne ŝi iris al tiu stranga renkontiĝo. La sento de ena paco iĝis de fojo al fojo pli klara kaj plaĉa. Kaj ankaŭ la sento pri ena forto. Ŝia decidemo, ŝia volo, ŝia povo transiri de deziro al decido kaj de decido al fakta agado videble kreskis pli kaj pli. Kaj pli kaj pli ŝi komprenis, ke la forto de Iljo estas nur ŝajna, ke li ne havas veran povon voli, ke, dum ekstere li aperas vira, li estas, ene, nur infano, al kiu sufiĉas diri kun forto, kion oni volas, por ke tion li faru, se la propran volforton oni scias meti en sian rigardon.</p>

<p class="steleto">*</p>

<p>– Mi ne enlasos vin – ŝi diris al Iljo. Ĉi-foje, ŝi sentis, ke ŝi vere havas la forton kontraŭstari lin.</p>
<p>Sed liaj okuloj montriĝis akvaj, lia rigardo pli petema ol la aliajn fojojn, lia sinteno de perdita knabeto pli kortuŝa.</p>
<p>– Nur lasu min dormi ĉi tie – li petegis. – Mi estas forĵetita el mia loĝejo. Mi agis tiel aĉe, post kiam mi trinkis, ke oni ne plu lasas min vivi tie. Mi ne plu havas loĝejon. Du aŭ tri noktojn, mi petas, nur du, tri noktojn ĉe vi, ĝis mi trovos vivlokon! Mia situacio estas senespera! Al kiu mi povus turni min?</p>
<p>Ŝi sentas, ke ŝiaj antaŭdecidoj disfalas. Li ĉiam havis apartan povon igi ŝin doni, kion li deziras, kaj hodiaŭ tiu povo ŝajne dekobliĝis. Tamen ... Ĉu li nur uzis sian ordinaran povon super ŝi, aŭ ĉu ĉi-foje lia situacio estas multe, multe pli malfeliĉa? Estas fakto, ke lia sinteno malsamas: liaj paroloj hodiaŭ sonas pli veraj. Videble, li troviĝas ĉe la fino de siaj ebloj. Pri tio oni ne miru. La vojo, kiun li elektis, ja povis faligi lin nur tien: en vivon senmonan, senlaboran, sen plua espero.</p>
<p>Ŝia donemo superas; ĝi igas ŝin submeti la diversajn kontraŭpensojn; ŝi enlasas lin.</p>
<p>Li eniras, sidfalas sur seĝon. Eble unuafoje en liaj okuloj ŝi legas veran suferon. Kunsento pri tiu sufero ŝin kaptas. Sed samtempe ŝi scias, ke ŝi ne akceptos fari ĉion, kion li petos. Nun ŝi sentas sin vere forta.</p>
<p>– Mi konsentas, ke vi dormu ĉi tie kaj restu du aŭ tri tagojn. Sed vi faros, kion mi diros al vi. Vi ne trinkos vinon, brandon aŭ similaĵojn. Dum la manĝoj trinkeblos nur akvo aŭ teo. Vi kuŝos sola kaj ne venos en mian dormoĉambron. Vi ne uzos parolaĉojn, eĉ por klarigi pri via situacio. Tiu povas esti tre malfeliĉa, tamen vi povas priskribi ĝin per ordinaraj vortoj. Se vi agos kiel aĉulo, mi tuj sendos vin for, kaj neniam plu vi revenos. Kio estas aĉa agado, kaj kio ne, tion decidos mi, kaj nur mi. Mi ne akceptos kontraŭopinion de vi. Se vi estas preta agi, kiel mi diris, vi povas resti, sed nur se tiel. Ĉu vi konsentas?</p>
<p>Iljo rigardas ŝin longe.</p>
<p>– Vi vere ŝanĝiĝis! – li mire diras. – Mi akceptas. Kion mi povus fari?</p>
<p>– Komprenu, ke kion mi diris, tion mi faros! – ŝi diras kun decidemo tute neordinara en ŝi.</p>
<p>– Jes, tion mi sentas – li respondas. Io en ŝia rigardo, io nova, timigas lin nun.</p>
<p>Dum ŝi preparas manĝon, li rakontas pri sia situacio, sen uzi eĉ unu vortaĉon. Kaj dum ili manĝas, li preskaŭ ne parolas. Li de tempo al tempo levas la okulojn al ŝi, kaj rekomencas manĝi silente. Li trinkas nur teon, kaj poste petas nenion alian. Tuj post la manĝo li iras al la kroma dormoĉambro, kaj el ĝi neniu sono aŭdiĝas. Dora travivas preskaŭ senzorgan vesperon. Ek-de kiam ŝi ekkonis lin, estas la unua paca vespero, kiun ili spertas samloĝeje.</p>

<p class="steleto">*</p>

<p>La postan matenon, kiel ĉiutage, Dora iris labori. Iljo restis sola en la loĝejo. Sola, sed kun botelo da vino, kiun ŝi antaŭe ricevis de geamikoj, kaj lasis en la kuirejo.</p>
<p>Kiam post la labortago ŝi revenis hejmen, Iljo estis for, kaj la botelo malplena. La glaso, malpura, staris sur la kuireja tablo.</p>
<p>– Li eĉ ne havis la ideon ĝin purigi – ŝi pensis, furioza.</p>
<p>Ŝi konis lin sufiĉe por scii, ke eĉ post tia aĉa agado, li provos reakceptigi sin. Ĉu ne jam delonge li agis aĉe al ŝi, kaj ĉiam ŝi lin bonvenigis? Ke li trinkis la vinon, tio montras, ke li ne komprenis, kiel grave ŝi ŝanĝiĝis. Ŝi antaŭvidis ĝuste: vespere li prezentis sin ĉe la pordo.</p>
<p>– Estas senutile – ŝi diris, eĉ antaŭ ol li havis la tempon eligi vorton. – Mi lasis al vi eblon rebeligi la bildon, kiun mi havis pri vi. Mi akceptis vian peton, ĉar vi ŝajnis vere helpinda. Sed estis klare, ke vintrinkadon mi ne akceptos. Vi sciis, ke ĝi estas malpermesita. Kaj tamen vi malplenigis tutan botelon.</p>
<p>– Aŭskultu, mi estis tiel malfeliĉa, senhelpa. Mi ne povis deteni min. Sed mi repagos al vi la botelon. Mi certigas, ke de nun ...</p>
<p>– Ne perdu vian tempon kun malveraj certigoj. La kosto de botelo tute ne gravas. Sed mi lasis al vi okazon montri vin akceptebla. Vi ne uzis la okazon. Estas finite. Neniam revenu.</p>
<p>– Kiel vi povas esti tiel malamika al mi? Ĉu vi ne komprenas, ke mi ne plu havas laboron? La muzikistaro, kun kiu mi ludis, forĵetis min. La loĝdonanto, kiu havigis al mi ĉambron, sendis min for. Kion mi faru? Mi ne havas lokon por dormi.</p>
<p>– Tio estas via problemo, ne mia. Lernu prizorgi vin, superi vian trinkemon, mi ne scias, kion vi faru, vi de nun staras ekster mia vivo. Ne pro mi: mi havis la malfortecon akcepti vin lastfoje kontraŭ ĉia sana pensado. Sed la okazon, kiun mi havigis, vi ne sukcesis bonuzi. Via vivo estas via, ne mia, faru el ĝi, kion vi volas. Tio ne interesas min.</p>
<p>Kaj kun nemovebla decido, ŝi fermas la pordon.</p>

<p class="steleto">*</p>

<p>Tri monatojn poste.</p>
<p>“Botelo da vino, ĉu? Kiel strange! Kiu do sendas botelon da vino al mi? Ha, en la ĉirkaŭpapero enestas ankaŭ letero!”</p>

<p class="spaco"></p>

<p><i>Kara Dora!</i></p>

<p class="spaco"></p>

<p><i>Kiam vi malakceptis min en tiu tago, post kiam mi trinkis vian vinon, mi furiozis kontraŭ vi, sed mia furiozo estis senforta, tiel senespera estis mia situacio. Anstataŭ frapi kaj vortaĉi, mi do simple foriris. Mi ne rakontos, kien, kaj ankaŭ ne kion mi faris poste. Mi nur volas redoni similan botelon. Kaj danki vin. Se vi tiam akceptus min viahejmen, mi certe ne eliĝus el mia mortovivo. Mi certe ankoraŭ ne tute eliĝis. Sed espero revenis. Mi ekrilatis kun la grupo “Sennomaj drinkemuloj”. Ĉu vi aŭdis pri ĝi? Estas homoj, kiuj suferas pro la sama problemo kiel mi, kaj kiuj helpas unu la alian, kaj kunvenas por priparoli la aferon. Kiam oni parolas kun homfratoj, kiuj spertis la samon, oni sentas sin multe pli bone, kaj espero revenas. Dank' al ilia subteno, ĝis nun mi sukcesis vivi sen vino kaj sen similaj trinkaĵoj. Nekredeble, sed vere. Se mi sentas emon, mi telefonas al membro de la grupo, kaj li aŭ ŝi parolas tiel amike kaj signife, ke ŝi aŭ li sukcesas min forturni. Tion ni faras unu por la alia.</i></p>
<p><i>Ĉu mi sukcesos longe elteni? Mi ne scias. Sed jam estas belege, ke realflugis espero, kaj ke mi ne plu estas sola. Mi ree trovis etan laboron, nur tre partatempan, sed estas pli bone ol nenio. Tri vesperojn semajne mi muzikas en trinksalono, kie mi sukcesas ne trinki bestigaĵojn, ĉu ne mirinde? Mi estis malbonulaĉo por vi. Mi petas vian pardonon, sed mi tre bone komprenos, se vi ne povos ĝin doni. Kiel mi agis rilate al vi, tio estas nepardonebla. Sciu, ke tion mi scias, kaj akceptas.</i></p>
<p><i>Mi tamen volas danki vin. En via rigardo estis la forto de ĉefo, mi emus diri: la forto de la patro, kiun mi neniam havis, kaj pro kies manko, eble, mi ne sukcesis bone direkti mian vivon. Sen via nemovebla forto, tiun vesperon, mi eble jam ne plu vivus. Aŭ mi vivus vivon nehoman, eĉ pli nehoman ol antaŭe. Dankegon do! Sanu kaj feliĉu! Estus troe, ke mi petu vin pensi pri mi, mi tion ne indas. Sed se tamen vi bonvolus de tempo al tempo havi pri mi penseton, tio helpus min. Homo bezonas kredi, ke li ne estas forgesita. Dankon refoje, kaj ĝis – eble – amika revido!</i></p>

<p class="steleto">*</p>

<p>Iljo rigardis kaj rerigardis la papereton.</p>
<p>“Kia stranga knabino! Ŝi ne reagas al mia letero, ŝi ne parolas pri pardono, ŝi ne starigas demandojn pri mia senpatra infaneco, ŝi ne diras, ke ŝi pensos pri mi, ŝi ankaŭ skribas pri mi nenion malbelan aŭ malaman, kiel estus nature. Nur kelkajn nekompreneblajn vortojn:</p>

<p class="spaco"></p>

<p>“<i>S-ino Irma Belamano, Kolombostrato 12 B, loĝejo n-ro 23. Diru mian nomon kaj rakontu ĉion al ŝi.</i></p>

<p class="spaco"></p>

<p>“Irma Belamano, ĉu vere? Tiun nomon mi jam aŭdis, sed kie? Ha jes, en la grupo! Estas la virino, kiu plej amike aliris min, kiam mi iris tien unuafoje, kaj kiu diris:</p>
<p>“‘Mi estas membro de la Sennomaj Drinkemuloj, sed mi ne estas sennoma. Mia nomo estas Irma Belamano. Mi sentus min pli ĝuste hejme en grupo nomita Senmonaj Drinkemuloj, haha!’ Jes, estas ŝi! Mi klare memoras nun: mezaĝa virino, ege patrineca, kiu rakontis antaŭ du semajnoj, kiel malfacile estas por ŝi trovi la forton diri ‘ne’ al botelo ... Kial do Dora volas, ke mi vizitu ŝin?”</p>

<p class="spaco"></p>

<div class="notoj">
<p>Noto:</p>
<p>Sennomaj Drinkemuloj: en multaj landoj ekzistantaj grupoj de drinkemuloj, kiuj ricevas anonime (t.e. sen malkaŝi sian nomon) psikologian prizorgon kaj kiuj grupdinamike interhelpas sin por eliri el sia alkoholisma problemo.</p>
</div>

<h2>Terura diro</h2>

<p>Estis priplorinda travivaĵo. Vi scias, ke mi decidis diri al miaj infanoj, ke mi foriros. Kiam mi decidis, mi tute ne imagis, ke estos tiel malfacile. Fakte, en la momento, kiam mi volis iri paroli al ili, mi konsciiĝis, ke mi ne povas. Jen venis la horo iri al iliaj ĉambroj por informi ilin, kaj mi sentis min tiel malbone, ke mi ekploretis. Mia tuta kuraĝo estis for.</p>
<p>Komprenu min. Ĉu eblas al homo normalkora aliri siajn gefilojn kaj diri: “Mi havas novaĵon por vi. Baldaŭ mi foriros. Baldaŭ via patro forlasos ĉi tiun domon por ĉiam ...”? Kiel oni povas tion diri al infanoj, kiujn oni amas?</p>
<p>Kaj tamen mi devis. La afero estis decidita. Mi devis ĝin fari. Ne estis alia vojo, ĉu? Mi provis plikuraĝigi min, trovi en mi fortojn novajn, per volpovo havigi al mi la kapablon superi miajn sentojn de timo kaj malespero, por fari mian devon.</p>
<p>Ne estis facile. Sed mi havis la senton, ke iom post iom la dezirata forto envenas en min.</p>
<p>Mi komence parolos al la knabino, mi decidis. Ŝi estis en sia ĉambro, faris iun laboron por la lernejo. Ŝi rigardis min per miroplenaj okuloj. Tute certe ŝi sentis, ke io estas nenormala. Neniam mi havas tian vizaĝan esprimon, kiam mi iras diri ion al ŝi.</p>
<p>La tuta situacio igis min plejpleje zorga. Tamen mi ne povis eligi min el ĝi nun. Mi aliris ŝin. “Klara”, mi diris, “mi ... mi devas informi vin pri io ... Malĝojiga novaĵo, tre malĝojiga.”</p>
<p>Ŝia vizaĝo ŝanĝiĝis: mira antaŭ unu momento, ĝi nun fariĝis timoplena. Mi ne scias, ĉu ŝi atendis ion similan, aŭ ĉu miaj vortoj estis tute neatenditaj por ŝi. Ŝia vizaĝo ekesprimis maltrankvilan atenton.</p>
<p>“Vi scias ... Certe vi rimarkis, ke via patrino kaj mi ... nu ... nia rilatado ne estas bona. Ni ... Kiel diri? Ni ne plu sukcesas rilati ame. Ni ... Estas malfacile por unu vivi kun la alia, tagon post tago, horon post horo, minuton post minuto. Via patrino estas tre bona patrino, helpema, bonkora, klarpensa. Iumaniere mi plu amas ŝin. Sed kunvivi en la sama domo ne plu estas eble. Ni decidis, ke mi foriros ... Ne timu, mi revenos vidi vin, ludi kun vi, paroli kun vi. Kiel eble plej ofte. Sed mi vivos en alia domo.”</p>
<p>Ŝi rigardis min. Mi sentis min senkorulo seniganta hometon je la plej ŝatata havaĵo.</p>
<p>“Se vi kaj patrino tion decidis ...” ŝi komencis, kaj estis io tre malĝoja en ŝia voĉo. Mi rimarkis, ke ŝi emas plori, sed kun granda malfacilo sukcesas superi la ploremon. Ŝi aldonis nur: “Nu, estas tiel.” Kaj post ekrigardo al mi, en kiu nek malamo, nek timo vidiĝis, nur malfeliĉo, ŝi el sia ĉambro eliris, kaj tuj poste el la domo.</p>
<p>Mi sentis min laca, ege laca. Kaj mi faris nur duonon de la devo! Mi serĉis Alanon, la knabon. Mi pli antaŭtimis ĉi tiun intervidon, ĉar Alano estas pli juna kaj pli sentema. Ankaŭ pli malkaŝema, pli ema sin esprimi.</p>
<p>Kiam mi aliris lin, li ludis per siaj etaj aŭtoj. Alano havas specialan ŝaton al tiuj malgrandaj veturiloj. Li oftege ludas per ili. Li okazigas al ili plej neimageblajn aventurojn.</p>
<p>Mi decidis fini la dolorigan momenton kiel eble plej tuje. “Mi venas sciigi ion tre gravan al vi”, mi diris per voĉo plej serioza. La veturiletoj tuj haltis, kaj Alano direktis al mi siajn belajn bluajn okulojn, tiom plenajn je trankvila amo, ke mia koro ekdoloris. Li havas al mi grandegan amon. Mi estas por li la Patro kun granda P. Patro estas, liapense, plej aminda fortulo: ulo kuraĝega, havanta la povon ĉiam ĉion superforti.</p>
<p>Kaj nun mi batfaligos tiun manieron min vidi. Miaj vortoj estos bato, post kiu nenio plu restos el la bildo pri mi. Jes ja, tiu vidmaniero estas pure imaga, ĝi ne estas ĝusta. Mi estas fakte nur simpla homo, kun fortoj kaj malfortoj, ne la grandegulo, kiun la knabo imagas. Sed ĉu estas bone, ke per unu bato, per unu timiga bato, mi faru, ke tiu imagata, sed amata fortulo subite perdu la ekziston? Ĉu li ne estas tro malforta por supervivi tian baton? Ĉu post tiu falo li povos restariĝi? Kaj tamen mi devis paroli.</p>
<p>Ree, mi kunigis la tuton de miaj troveblaj fortoj kaj ekparolis: “Alano, mi baldaŭ foriros. Mi ne plu vivos kun vi ĉi tie. Mi ne plu vivos ĉi-dome.”</p>
<p>La knabo min rigardis kun hezita esprimo.</p>
<p>Kaj li ekridis.</p>
<p>Mi atendis ion ajn, sed ne tion. Li ne akceptis min serioze! Por li, patro estas tiel klara, evidenta, neforigebla duono de amata paro, ke tiu duono ne povus serioze foriri, lasante la alian duonon sola. Por li, evidente, paro estas tuto, paro estas unuo, ne du aĵoj, kiujn eblas malkunigi. Ke mi foriru, tio estas tute simple neebla. Tiu diro de la patro povis esti nur luda.</p>
<p>Tamen mi devis komprenigi al li la veron. Baldaŭ mi ne plu estos en la domo. Baldaŭ mi havos mian vivon aliloke, for de lia patrino, de Klara, de li.</p>
<p>“Alano”, mi rekomencis, kaj mi provis igi mian voĉon kiel eble plej peza. “Alano, mi seriozas, ĉi tio ne estas ludo. Mi komprenas, ke vi ne kredis min tuj, ĉar vi tutforte esperas, ke mi ne diris la veron. Sed estas vere, Alano, mi foriros. Vi restos ĉi tie kun patrino kaj Klara. Kaj mi ne plu vivos kun vi. Mi ...”</p>
<p>Li sentis nun, ke ĉi tio ne estas imaga rakonto, ke mi diras la puran veron. Sed li ne povis akcepti ĝin. Li rigardis min. Li subite ege paliĝis. Li iĝis tiel eta, tiel malforta, tiel senhelpa, ke mi sentis, kvazaŭ la tuta ĉambro turniĝus, kaj mi apenaŭ ne svenis.</p>
<p>“Mi mortigis lin”, mi pensis, kaj tiu penso, kiom ajn neakceptebla, restadis dolore en mia kapo. “Mi mortigis lian koron, lian ĝojon, eble lian povon ami kaj feliĉi. Mi estas la mortigisto de mia knabo.” En unu minuto, ĉio fariĝis nekredeble malvarma en mi.</p>
<p>Alano ekkriis. Li elmetis siajn etajn brakojn, siajn etajn manojn, batis min kun fortega, longa, nehoma krio, kaj post kelkaj frapoj al mi, forkuris ploregante.</p>
<p>Mi staris tie, senpensa, sensenta. Mi ne imagis, ke eblas porti tian pezon de malfeliĉo. Mi sentis min la plej malaminda dolorigisto en la mondo. Mi pensis pri Diana, la virino, kun kiu mi deziris kunvivi. Por Diana mi deziris forlasi tiujn du belegajn, sanegajn infanojn kaj ilian patrinon. Sanegajn, ĉu? Jes, ĝis nun. Sed ĉu ili povos resti same sanaj post tia videble preskaŭ mortiga bato?</p>
<p>Ĉu mi perdis la saĝon, mi demandis al mi. Ĉu Diana povas doni al mi veran feliĉon? Aŭ ĉu por feliĉo nur imagita mi nun malfaras unubate feliĉon malrapide, iom post iom kunmetitan?</p>
<p>Mi ne plu sciis, kiu mi estas, kion mi faru, kien direktiĝas mia vivovojo. “Ĉu vere tion mi volas?” mi demandis al mi. Sed de nenie venis respondo.</p>

<h2>La plezuro plani</h2>

<p>“Estas vere, doktoro, ĉu ne? Vi rajtas diri al neniu, kion mi rakontos al vi?”</p>
<p>“Al neniu. Tiel estas en nia lando. Vi povas ĉi tie paroli pri ĉio, kion vi volas, mi rajtas rediri nenion. Kiam mi elektis mian profesion, mi sciis, ke mi tiel ligas min. Ĝuste dank' al tio la homoj sentas sin liberaj paroli pri ĉio al mi, kaj dank' al la fakto, ke ili kaŝas nenion pri si, ili resaniĝas.”</p>
<p>“Mirinde!”</p>
<p>“Vi povas plene fidi mian diskretecon. Diru do. Kio estas via problemo?”</p>
<p>“Mi malfeliĉas.”</p>
<p>“Tion mi antaŭsciis. Ĉiu, kiu venas ĉi tien, sentas sin iurilate malfeliĉa. Se ne, oni ne bezonus mian helpon. Mi ja estas fakulo pri refeliĉigo. Kial vi malfeliĉas?”</p>
<p>“Estas longa historio.”</p>
<p>“Ni havas multan tempon.”</p>
<p>“Bone, se vi certigas, ke mi devas timi nenion ... Mi estas treege riĉa.”</p>
<p>“Multaj riĉuloj estas malfeliĉaj. Ĉu via malfeliĉo rilatas al via riĉeco?”</p>
<p>“Jes. Mi ne iĝis riĉa per laboro, nek ricevis monon de miaj gepatroj aŭ de alia familiano. Mia familio fakte estis ege malriĉa. Mia problemo kuŝis en tio, ke mi ne ŝatas labori, sed ke mi ankaŭ ne ŝatas vivi senmone. Mi do faris la solan agon, kiu estas ebla en tia situacio: mi iris kapti la monon tie, kie ĝi estas. En banko. Kiel mi faris, mi ne rakontos al vi. La etaj faktoj certe ne interesas vin. Mi nur diru, ke mi ege bone organizis la aferon. Mi kaj miaj helpantoj foriris kun milionoj. Eĉ post kiam ĉiu ricevis sian parton de la kaptaĵo, ĉiu el ni estis riĉa. Tiun monon mi metis en plurajn bankojn.”</p>
<p>“Kompreneble. Vi volis esti certa, ke, se oni trovos vin, oni ne povos scii, kie via tuta mono estas. Se tio okazus, vi do perdus nur parton.”</p>
<p>“Ĝuste. Oni kompreneble serĉis nin ĉie. Bedaŭrinde, mi ne organizis mian kaŝiĝon sufiĉe bone. Oni retrovis min.”</p>
<p>“Kaj reprenis la monon, ĉu?”</p>
<p>“Nur etan parton. Pri la plej granda parto mi diris nenion. Mi diris, ke mi perdis ĝin en monludejo. Sed, kompreneble, oni decidis, ke mi estas danĝera aĉulo, kaj ke utilos al ĉiuj, ankaŭ al mi, se mi restos longan parton de mia vivo en malliberejo.”</p>
<p>“Tio estas la ordinara farmaniero rilate al homoj kiel vi, se oni kaptas ilin.”</p>
<p>“Jes. Vi komprenas nun, ĉu ne?, kial tre gravas por mi, ke vi ne rajtu reparoli pri ĉio ĉi ekstere.”</p>
<p>“Tio estas tute klara. Sed nenio ŝanĝiĝis. Eĉ nun, kiam mi scias pri vi ĉion necesan, por ke vi reiru al malliberejo, mi diros nenion. Sed vi ankoraŭ ne rakontis pri via liberiĝo. De kelka tempo mi plej bone rigardas vin, kaj pli kaj pli certiĝas. ke vi ne restis mallibera tiel longe, kiel vi devus. Ĉu mi eraras?”</p>
<p>“Ne, vi pensas la veron. Vi rekonis min, ĉu ne?”</p>
<p>“Jes. Ne estis facile, ĉar vi aperas iu tute alia. Kiel vi scias, fotoj de vi publikiĝis en ĉiuj gazetoj, kiam vi sukcesis liberigi vin. Vi ŝanĝis vin tre sukcese, sed post tio, kion vi ĵus diris ... Vi estas Rikardo-la-timiga, ĉu ne?”</p>
<p>“Jes, kara doktoro, vi pensas pli kaj pli ĝuste. Oni diris al mi, ke vi estas la plej bona. Kaj mi komencas tion kredi. Mi pagos vin belege, nekalkuleble. Mi ja estas nekalkuleble riĉa.”</p>
<p>“La gazetoj multe rakontis pri vi, post kiam vi sukcesis eliri el la malliberejo kaj oni retrovis vin nenie. Estas interese renkonti vin. Mi tre feliĉos labori kun vi.”</p>
<p>“Kaj mi esperas, ke dank' al tiu laboro pri mi, mi iĝos feliĉa. Ĉar mia nuna vivo ne estas elportebla.”</p>
<p>“Kiel povas esti, se vi tiel brile sukcesis en viaj agadoj?”</p>
<p>“Aŭskultu, Andreo. (Vi permesas, ke mi nomu vin Andreo, ĉu ne? Uzi la vorton <b>doktoro</b> ne faciligas amikan rilatadon, kaj mi deziras amike rilati kun vi. Vi povas nomi min Rikardo.)”</p>
<p>“Nu ...”</p>
<p>“Dum mia tuta infaneco, mi faris planojn por foje iĝi riĉa senlabore. Jam kiel infano, mi komprenis, ke laboro ne estas io por mi. Tiu planado plenigis mian vivon. Mi ne aŭskultis, kion diras la instruisto. Mi planis mian riĉiĝon.”</p>
<p>“Mi komprenas.”</p>
<p>“Post kiam mi fariĝis plenkreska, mi ree planis. Mi planis pri la banko, pri la plej bona maniero senigi ĝin je ĝia troa mono. Mi organizis ĉion, brile. Mi sukcesis. Mi iĝis riĉa.”</p>
<p>“Tio certe alportis al vi grandegan kontentiĝon.”</p>
<p>“Klare. Tiam ree mi povis aŭ devis plani: organizi, kion fari per mia mono, kaj precipe decidi, kiamaniere agi, por perdi kiel eble plej malmulte, se oni retrovus min. Krome, kompreneble, mi devis plani la aferojn tiamaniere, ke oni ne povu retrovi min. Tiu multflanka planado estis ege interesa. Refoje io plej valora plenigis mian vivon.”</p>
<p>“Sed ĉi-foje la planado ne sukcesis.”</p>
<p>“Ne. Mi ne planis sufiĉe bone. Ili trovis min. Sed la intereso tuj revenis: denove mi devis fari planojn. Mi planis kun mia advokato, kiel provi eligi min el mia malplaĉa situacio.”</p>
<p>“Plia malsukceso. Via advokato estis tre bona, sed la ŝtato montriĝis pli forta ol li.”</p>
<p>“Jes. Tio ne gravas. Mi tre facile akceptas la fakton, ke ne eblas ĉiufoje sukcesi. Nu, la ŝtato superfortis nin. Ĝi decidis, ke mi multjare spertu la aĉan vivon senliberan.”</p>
<p>“Kaj jen ree vi povis plani.”</p>
<p>“Jes. La planoj por superruzi la gardistojn de malliberejo estas inter la plej interesaj. La ludo kontraŭ la ŝtato tiam alprenas ian specialan koloron, ian plezurdonan guston, kiun ne eblas priskribi. Min plentempe okupis mia celo: eliri el tiu loko, kaj rekomenci vivi ie ekstere, kiel homo libera. Mi tiam planis du aferojn: la eliron, kaj la postan vivon, en kiu ege necesis, ke oni ne plu retrovu min.”</p>
<p>“Kaj vi sukcesis!”</p>
<p>“Jes. Mi sukcesis eĉ pli bone, ol mi esperis.”</p>
<p>“Kaj nun vi havas vian riĉon kaj estas pli libera ol iam ajn antaŭe. Ĉar mono havigas liberecon, ĉu ne? Pli ol la granda plimulto el la homoj, vi estas libera elekti tion aŭ tion ĉi, havigi al vi tiun aŭ alian plezuron, aĉeti tiun aŭ tiun multvaloraĵon, ege dezirindan, sed ne haveblan al la meza ŝtatano.”</p>
<p>“Jes. Sed nun tio daŭras jam tro longe. Estas neelporteble: mankas al mi la bezono plani. Mia vivo ne plu havas signifon. Mi ne plu havas celon. Tial mi malfeliĉas. Ĉu vere vi povos okupiĝi pri mi tiamaniere, ke mi eliĝos el tiu malfeliĉo? Ĉu tio eblas?”</p>
<p>“Jes, tio eblas. Mi povas helpi vin. Sed daŭros longe. Vi devos veni al mi tre ofte dum longa tempo. Kaj iom post iom vi komprenos pli bone vin mem kaj la vivon, kaj kial vi havis tiujn ideojn kaj bezonas tiujn celojn. Multaj aliaj aferoj iĝos klaraj al vi. Tiu kompreno devigos vin rigardi la vivon, kaj vian propran historion, en nova maniero, kaj el tio naskiĝos kelkrilate nova personeco. Vi plu sentos vin vi mem, sed vi estos multe pli feliĉa ol nun. Okazos en vi psikologia maturiĝo.”</p>

<p class="steleto">*</p>

<p>Du jarojn poste</p>
<p>“Andreo, kara doktoro, mi dankas vin. Vi helpis min mirinde. Nun mi estas preskaŭ tute feliĉa. Kaj mi komprenas, kion fari, por finfine vere plene feliĉi. Mi do ege dankas vin. Sed pri mi vi scias vere tro multe. Estus danĝere lasi vin vivi. Mi scias, ke vi komprenos min. Vi ne timas morti, ĉu? Jen. Per ĉi tiu ileto, la afero estos tuj finita ...”</p>
<p>...</p>
<p>“Kaj nun, ili ree serĉos min. Ili serĉos tiun, kiu mortigis la bonan doktoron. Ili sin demandos, kial, kaj ne komprenos. La ludo rekomenciĝos inter mi unuflanke, kaj, aliflanke, la ŝtato kaj ties servistoj. Nun mi ree sentas min plene vivi. Tiu aminda Andreo parolis la veron: li revenigis min al feliĉo. Li remetis min en kondiĉojn, en kiuj mi nepre devas plani. Plani metas spicon en la vivon. Dankon, Andreo, kara, vi redonis al mi celon, vivon, viglon. Nun mi uzos mian riĉon por io. Luksa vivo ne interesis min. Sed plani por eskapi el kapto, haha! tio estas alia. Tio estas vivi. Ho, Andreo, Andreo, mi neniam sukcesos danki vin inde. Vi donis vian vivon por mi. Ĉu vi aŭdas min, tie, kie vi nun estas? Mi esperas, ke jes. Vi donis vian vivon por mi. Sciu, ke tion mi plej alte taksas ...”</p>

<h2>Reviviĝo</h2>

<p>Aŭguston 1945 mi neniam forgesos. Por ni, japanoj, estis terure. La milito plu daŭris kaj la dioj, kiuj komence kondukis nin al facilaj venkoj, jam de sufiĉe longe ŝajne decidis ĉesi nin helpi.</p>
<p>Ĝis tiu jaro, la milito ne trafis min persone. Jes ja, mia patro batalis ie sur pacifika insulo, kaj la vivo multrilate estis pli malsimpla ol dum paco. Sed, kvankam la soldata aĝo, timige, pli kaj pli proksimiĝis, mi ankoraŭ estis tro juna por fariĝi batalanto. Mi esperis, ke la milito finiĝos, antaŭ ol mi atingos la aĝon soldatiĝi. Por tio mi preĝis al la dioj, ĉiutage.</p>
<p>Sed la jaro 1945 alvenis, kaj mi ne povis savi min pli longe de la militista vivo. Estis varmega vetero, mi memoras, kiam mi unuafoje tuŝis la teron manĉurian. Niaj soldatvestoj estis ege malpezaj, feliĉe. Feliĉe, almenaŭ, por tiu tago.</p>
<p>En aŭgusto Sovet-Unio ĵetis sin en militon kontraŭ Japanio. Ĝi atakis la limon, kiun ni (teorie) defendis. Ni iĝis tuj kaptitaj, eĉ antaŭ ol havi la tempon reagi. Oni kondukis nin al militkaptitejo, kie ni restis dum monatoj, atendante. Ni malĝojis, ni plendis, ni malkontentis. Se ni nur scius ...</p>
<p>En novembro oni transportis nin en aĉa vagono ien, tre malproksimen. La vojaĝo estis nekredeble longa. Ni estis tiel multaj, sen loko por spiri, ke ankoraŭ nun mi min demandas, kiel mi sukcesis resti vivanta. Pri la eksteraj okazaĵoj, pri niaj familioj, pri niaj amikoj en tiu alia mondo. kiu nomiĝis Japanio, ni sciis nenion. Kiam ni finfine alvenis, niaj vivkondiĉoj montriĝis eĉ pli aĉaj ol en la militkaptitejo, eĉ pli neelporteblaj, fakte, ol en la aĉ-odora vagono, ĉar en tiu almenaŭ estis varme.</p>
<p>Venis pli kaj pli vintra vetero. Niaj someraj vestoj ne povis defendi nin kontraŭ la frosto, kontraŭ la neĝo, kontraŭ la vento glacia. Kaj ni konstante laboris ekstere. Ni ne sciis pri kio. Ni fosis profundan fosaĵon, ŝajne senfinan, per plej simplaj iloj, sed neniu klarigis al ni, pri kio temas. Neniu ja komprenis nin, kaj ni komprenis neniun. Nia laboro ne havis signifon. Nia vivo estis sensenca sufero. Malsataj, malsanaj, malvarmaj ni provis plu vivi en mondo, en kiu ni sentis nin simplaj labormaŝinoj.</p>
<p>Ĉu mi diris al vi, ke mi parolas Esperanton? Mi lernis ĝin dum mi estis infano, ĉe unu el miaj onkloj, ano de religio, en kiu multaj lernis la internacian lingvon. Tiutempe, cetere, dum mi suferis en Sovet-Unio, li jam estis malliberigita, ĉar li estis ano de tiu religio, kiun la japana ŝtato malamis, sed ne pri li mi volas rakonti.</p>
<p>Foje, en unu el tiuj tagoj, kiam mi sentis min pli ol iam disbatita de nia vivaĉo, jen mi aŭdis okcidentanojn paroli, kaj mi subite rimarkis, ke iliajn vortojn mi komprenas. Ilin eldiris unu el la inĝenieroj, kiuj direktis la laboron, la plej bonkora, fakte. Li parolis kun virino. Mi estis tiel frostanta, tiel senfortigita de la neimageble pena braklaboro, ke mia kapo fuŝe funkciis. Mi ne kapablis bone pensi, kaj pasis pluraj minutoj, antaŭ ol klariĝis al mi la kaŭzo de mia kompreno. Mi fine intervenis: “Vi parolas Esperanton!”</p>
<p>Ili ĉesis paroli kaj silente min rigardadis, mire. Mi legis el iliaj okuloj: tiu malpura kvazaŭbesto, duonmorta pro laco, frostanta sub someraj soldatvestoj, jen kaj jen ŝiritaj, ne estas nur ero en amaso, sed iu. Jes, mi sentis la ŝanĝon: jen mi fariĝis homo, homo konebla.</p>
<p>“Esperantisto! Japana esperantisto! Venu kun ni!” Miaj samlandanoj rigardis nekomprene. Ili sin demandis, ĉu, pro ia dia mirindaĵo, mi subite scipovas la rusan.</p>
<p>La inĝeniero estis ukrajno, la virino estona kuracistino. Ili ĉiam parolis Esperanton inter si, kvankam en tiuj stalinaj tempoj tio estis iom danĝera. Sed kiu povus supozi, ke la uzata lingvo ne estas la estona?</p>
<p>Ili trinkigis al mi varmegan teon, la doktorino eĉ trovis por mi varman subveston, pro kiu mia tuj posta vivo ege ŝanĝiĝis. Iu, kiu ne spertis la rusan malvarmegon, glaciigan ĝis la ostoj, ne imagas, kiom frenezige ĝi povas krueli.</p>
<p>Miaj kunparolantoj klarigis al mi multon. Tiel mi eksciis, ke nia laboro celas prepari la vojon por la gaskondukilo, kiu transportos naturan gason de Saratov ĝis Moskvo, por havigi energi-donan produkton al la sovetia ĉefurbo. La du esperantistoj provis konvinki min, ke mi akceptu oficon en la sanservo, kie la estonino laboris. Sed mi respondis: ne. Mi ne povis lasi miajn samlandanojn en suferigaj kondiĉoj, dum mi mem, nur pro bonŝanca lingvoscio, ĝuus vivon de kvazaŭriĉulo (ne vere, sed kompare kun ili). Tamen nia vivo pliboniĝis. Mi ja povis transdoni niajn plendojn al iu, kiu komprenis kaj deziris helpi.</p>
<p>Tiu travivaĵo instruis al mi multon. De ĝi mi lernis, kiom gravas esti rekonata kiel persono. Efektive, eĉ se ege helpaj en nia situacio, la konkretaj plibonigoj ne estis la ĉefaj por mi. Pli gravis io alia: la sento, plaĉe varmiga al la koro, ke mi rekomencas ekzisti. Unuafoje post tiu aŭgusta tago, ja, mi sentis min denove tio, kio mi estis antaŭe kaj kruele ĉesis esti: homo.</p>

<h2>Nokta veturado</h2>

<p>Li staris, nekredeme. Antaŭ li ŝi kuŝis, morta. Li sciis, ke li mortigis ŝin. Sciis, sed ne povis kredi. Li ĵetis rigardon al siaj manoj, kiuj antaŭ kelkaj minutoj faris la nekredeblan faron. Kaŝe li rigardis ilin, eĉ se li sciis, ke neniu povas lin vidi. Nenio speciala rimarkeblis. Sed la scio, ke ili estas manoj hom-mortigaj, ne estis akceptebla. Ofte la vero ne estas akceptebla. Sed malofte tiom, kiom ĉi-okaze.</p>
<p>Necesis pensi, sed li ne havis la tempon pensi, aŭ la povon, en ĉi tia situacio. Ĉio estis malklara en li. Kion fari nun? Ĉu forrapidi tuj, for, malproksimen? Ĉu iri al la polico kaj akcepti malliberiĝon? Ĉu resti en la ĉirkaŭaĵo kaj kaŝi sin? Ĉu ĉi tie atendi, ĝis iu venos, kaj tiam ŝajnigi, ke la mortintan virinon trovis <b>li</b>?</p>
<p>Kial li mortigis ŝin? Li sciis, de kie venis lia nesuperebla malamo, sed tamen, oni povas malami kaj ne perdigi al iu la vivon. Kial li iris ĝis tio?</p>
<p>Timige estas trovi sin en tia situacio, kun tiom da aferoj klarigindaj, kaj neniun povon pensi. Li foriris. Ne ĉar tio estis la plej bona faro. La movo venis mem. Li ne sukcesis klare pensi. Li rimarkis nur, ke li forlasas la lokon. Kaj ŝin.</p>
<p>“Neniu kredos min”, li ripetadis al si. Li ja estis homo ordinara. Kun ordinara laboro, kun ordinara loĝejo, kun ordinara familio. Li ne estis mortiganto. Antaŭ unu horo, li ne sciis, ke li kapablas mortigi. Aŭ pli ĝuste: antaŭ unu horo, li sciis, ke li ne kapablas mortigi. De kie la ŝanĝo? Kio okazis al li?</p>
<p>Li iris sen klara celo, ĝis mire li rimarkis, ke li staras ĉe sia aŭto. Li eniris ĝin, ekveturis for. Antaŭ kelkaj minutoj, li ne plu sciis, ke li venis aŭte. Sed nun li malklare memoris. Feliĉe, ke li tiel venis. Tio faciligos la malaperon. Eble li tion ne vere decidis per klara decido, sed nun iĝis certe. ke li ne plu povas iri al la polico. Tro malfrue.</p>

<p class="steleto">*</p>

<p>Li forveturis en la nokto. Li ne sciis, kien. Por tion scii, necesus povi pensi. Se vi opinias, ke estas facile uzi la pens-povon, post kiam oni ĵus mortigis iun, vi havas tre malĝustajn ideojn pri la homa funkciado, Ankaŭ pri sia veturcelo li nenion decidis. Nature, senpense, li iris la vojon hejmen, al la apuda lando, la sia.</p>
<p>La fakto devi rigardi la vojon, movi la manojn kaj piedojn por direkti la veturilon, unuvorte: devi fari ion, efikis iom pacige. Li metis kasedon. Muziko nur povos helpi malpliigi la enan militon de la sentoj, la ĉien-disflugon de la ideoj, la ne-povon klare pensi.</p>
<p>Kompreneble, la zorgado plu daŭris. Sed iom post iom la zorgoj alprenis pli klaran koloron. La povo ligi respondon, eĉ se nur duonan, al sin-demando ete revenis. Refunkciis la memoro.</p>
<p>Li revidis la okazaĵon. Kiel filmon en-pensan. Li provis decidi, ĉu li agis bone aŭ malbone. Jes ja, li mortigis virinon, patrinon. Tiu ago per si mem aperos al ĉiuj plej abomena. Sed ĉu oni rajtas lasi virinon iamaniere mortigi sian filon? Ĉu li troigas, kiam li rigardas ŝin infanmortigantino? La polico, la publiko, eĉ lia familio, kiam li klarigos – se li klarigos – opinios, ke tute certe senti sin prava pri tia ago estas perdi la rajton nomi sin homa. Sed ... Sed kion ili povas scii pri li, pri liaj sentoj?</p>
<p>Li tiom amis. Li sentis sin tiel senpova helpi la knabeton, tiel proksima al tiu per sia amo ... Temas ja pri la filo de lia frato. Se lia frato edziĝis al abomena ino sen eĉ eta patrina sento, sen kompreno pri la bezonoj de hometo, se tiu frato mem konsentis nenion fari – fakte, li eĉ ne provis, tiom li timas la edzinon – ĉu ne necesis agi, por ke tiu infano iam povu vivi vivon normalan?</p>
<p>Ŝi iris al la doktoro, sed tiun ŝi ne kredis. La doktoro tamen sciis. Por li ne estis problemo. Li diris, ke la malsano de la knabo devenas de ŝia elekto de manĝaĵoj kaj de ŝia maniero ilin prepari. Se li manĝus normale, li ne havus tiun pri-sanecan problemon, kiu igas lin ĉiutage pli kaj pli malbela. Nur pro diversaj mankoj kaj trooj en lia manĝado lia haŭto difektiĝas kaj li sentas tiun ĉiaman doloron. Kaj plej nature li faras al sia haŭto tion, kion li devus ne fari: li gratas. Kaj la haŭto malboniĝas de tago al tago.</p>
<p>Ĉar ne plaĉis al ŝi la diroj de tiu doktoro, ŝi iris vidi alian, fakulon pri manĝproblemoj, dikiĝo kaj similaj aferoj. Ankaŭ tiu samparolis pri la malsano de la filo. Sed ŝi ne volis ŝanĝi sian manieron kuiri. Eĉ post kiam tria fakulo rediris la samon.</p>

<p class="steleto">*</p>

<p>Sesjara knabo! Sen amikoj, ĉar la aliaj trovas lin tro malbela. Eĉ pli: ĉu okjarulo ne diris, ke kiam tiu knabeto ĉeestas, la aero odoras aĉe? Se li jam nun estigas tiajn sintenojn en la kunuloj, ankaŭ en la gefratoj, kian ideon li havos pri si dum la tuta vivo? Kiel li povos ricevi tiun memcertecon, sen kiu estas tiel malfacile elturni sin el la vivproblemoj? Kaj kial tiom doloru kaj doloradu al li? Nur iu nehoma povas agi senŝanĝe, kiam io estas simple farebla, kaj la tuta feliĉo de knabeto dependas de simpla ŝanĝo.</p>
<p>Sed ŝi faris nenion. Ŝanĝi sian manieron prepari la manĝojn estis por ŝi tro malfacile. Kiom gravas la feliĉo de filo? Neniom, por ŝi. Fakte, tiun filon ŝi ne deziris. Sed ĉu <b>li</b> akceptis veni sur-teren kaj ekvivi? Ĉu li jesis al tiu ideo? Kial la vivo lin doloru?</p>
<p>Dum li plu veturis, la filmo de la interparolo kun ŝi disvolviĝis liamense. Bildo sekvis bildon, parolo parolon. Ŝi provis klarigi, kial ŝi tiel agas. Ŝi akceptis la knabon, kiam li naskiĝis, sed malbonvole. Nun li malsimpligas al ŝi jam ne tre facilan vivon. Peti ŝin ŝanĝi siajn metodojn, kiujn ŝi jam de longe alprenis, tio estas tro. Ĉu vere tiu malsano estas tiel grava? Ne pro haŭtmalsano oni mortas, ĉu?</p>
<p>Tio movis en li tro multajn, tro dolorajn sentojn. Li pensis nur pri unu afero: la feliĉo de la knabo, la bezono, ke tiu sentu sin bone en sia haŭto kaj sekve povu bone rilati kun la aliuloj. Ke tiu infano poste havu vivon, se ne feliĉan, almenaŭ ne plene malfeliĉan. Kiom li kunsentis kun la knabo! La doloro pri lia doloro, ĉe tiel facile ŝanĝebla situacio, transformiĝis en malamon. Kaj la malama sento iĝis pli forta ol la povo malvarme pensi, ol la povo estri sin. Li perdis la scion pri tio, kion li faras.</p>
<p>Kaj nun, ŝi estas morta.</p>
<p>Kion li faros? Kiel li klarigos? Ĉu lia tuta vivo nun estas malfarita? En la nokto li veturas plu kaj plu. Demandoj sin prezentas sen-interrompe, sed li sentas sin timige senkonsila. Kio okazos al la knabeto? Kio okazos al li, kiu mortigis? Li ne scias. Li ne povas klare pensi. Li scias nur, ke li amis. Ke li ege amis kaj amas la filon de sia frato. Ke ili agis malhome, ĉar ili ne okupiĝis pri lia doloro. Kiel faris lia propra patrino, kiam ankaŭ li estis knabo, eĉ se tiam temis pri tute aliaj problemoj. Ankaŭ lia patrino, antaŭ tridek jaroj, neis, ke ŝia filo vivas en ĉiama terura doloro ...</p>
<p>Sed ek-de hodiaŭ, ĉio estos malsama. En la nokto li veturas plu kaj plu. Li scias, ke oni ne komprenos lin. Kiamaniere li vivos, de nun? Kaj la etulo? Se li povus iri preni lin, forporti lin ien, kaj vivi kun li ... Du filoj de senamaj, senkomprenaj patrinoj! Sed kiom da problemoj tia ideo tuj starigas! Al liaj zorgoj la nokto ne respondas. Nur la vojo daŭras longe, longe. Ankaŭ lia doloro estas multe troa. Li sentas sin eta knabo. Kun la neakceptebla scio, ke li estas sola. Perdita. Por ĉiam.</p>

<hr/>

<h2>Publika rajtigilo</h2>

<p>Vi rajtas kopii kaj redistribui la neŝanĝitan tekston de ĉi tiuj noveloj, komplete aŭ parte, en iu ajn formo, inkluzive de komputilaj dosieroj kaj sonregistraĵoj, sub la sekvaj kondiĉoj: (1) Vi liveru ĉi tiun rajtigilon kun ĉiu kopio. (2) La originala teksto estu klare distingita de ĉia aldonaĵo, komento aŭ klarigo, kaj, se la teksto estas nur parte reproduktita, la lokoj, kie tekstoparto estis forprenita, estu klare indikitaj.</p>

</body>
</html>
