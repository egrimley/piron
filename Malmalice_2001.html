<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="eo" xml:lang="eo">
<head>
<meta http-equiv="Content-Type" content="text/html; charset=UTF-8"/>
<title>Malmalice (2001)</title>
<style type="text/css">
.tit2 { text-align: right; }
.tit3 { text-align: center; margin: 1em; text-indent: 0; }
.tit4 { }
.ded { text-align: right; }
.dorso { text-align: right; }
.prozo p { text-indent: 2em; margin: 0; }
p { text-indent: 0em; margin: 1em 0px; }
p.unua { text-indent: 0; }
p.subnomo { text-align: right; margin: 1em; }
p.s8 { margin-left: 4em; }
p.s12 { margin-left: 6em; }
p.s16 { margin-left: 8em; }
p.s24 { margin-left: 12em; }
p.s32 { margin-left: 16em; }
p.cxu { margin-left: 2em; text-indent: -2em; }
.tab1 { padding: 1em; }
.tab1 td { padding-right: 8em; }
.tab2 td { padding-right: 6em; }
.ss { text-decoration: underline; }
</style>
</head>
<body>

<!-- paĝo 1 -->

<div class="tit2">
<p>Johán Valano</p>

<p>Malmalice</p>
</div>

<!-- paĝo 2 -->

<!-- paĝo 3 -->

<div class="tit3">
<p>Serio Originala Literaturo</p>

<p>Johán Valano</p>

<h1>Malmalice</h1>

<p>Poemaro</p>

<p>Vieno: IEM 2001</p>
</div>

<!-- paĝo 4 -->

<div class="tit4">
<p>Valano, Johán.<br/>
Malmalice.<br/>
Poemaro.<br/>
Ed. H. Mayer.<br/>
Vieno: IEM 2001.<br/>
Kunlaboras: Fundación Esperanto, Zaragoza<br/>
Kovrilo: Miguel Gutiérrez Adúriz<br/>
Serio Originala Literaturo 36.<br/>
ISBN 3-901752-22-6<br/>
1-a eldono ĉe Librofako de LF, 1977</p>

<p>Internacia Esperanto-Muzeo (IEM)<br/>
de la Aŭstria Nacia Biblioteko<br/>
Hofburg, Michaelerkuppel<br/>
A-1010 Vieno</p>
</div>

<hr/>

<!-- paĝo 5 -->

<div class="ded">
<p>al Nicole</p>
</div>

<hr/>

<!-- paĝo 6 -->

<!-- paĝo 7 -->

<div class="prozo">
<p class="unua">Prezenti al publiko, esperantista aŭ ne, la meritojn de nia
lingvo jam delonge provas kompetentaj fervoruloj. Inter ili,
unu el la plej konvinkaj, buŝe kaj skribe, estas sendube <i>Johán
Valano</i> pro sia vere originala, klera kaj sprita maniero.</p>

<p>Unu el liaj favorataj argumentoj ĉiam akcentis la apartan
taŭgecon de esperanto por poezio. Konkretan pruvon pri la
valido de tiu lia aserto vivplene donas la nuna versaro dorm<!--
-->inta longe en tirkesto.</p>

<p>Kolekto modesta laŭ amplekso, sed ege riĉa laŭ la vario
de la temoj kaj formoj, ĝi montras entute freŝan koncepton pri
la rimedoj kaj celoj de la poemarto. Per sia simplo kaj kristala
neteco, ĝi ne ambicias iĝi „populara“, sed, pli ĝuste, kompren<!--
-->ebla por ĉiuj aŭ almenaŭ por la plimulto el la legontoj.</p>

<p>La aŭtoro sentas iel kunsanga al si la lingvon, kiun li
lernis jam dum la knabaĝo, kaj per ĝi sukcesas esprimi tute
spontane kaj plej nature tre nuancitan gamon da emocioj an<!--
-->taŭ la prema potenco de la realo. Se, foje, lia brila verstekniko
lin logas al eksperimentoj, al aliteraciaj kaj sonaj ludoj, li ta<!--
-->men neniam forgesas la postulojn de la koro kaj de la homa
digno. Pri tio atestas ekzemple la whitman-aj odoj <i>Senpoveco</i>,
<i>Solena saluto</i> aŭ la delikata tenero de la <i>Balado pri vespera
amo</i>. Sed kiel ne admiri la cizelitajn juvelojn <i>de Printempo en
la Moza Valo, Sezonoj, Ferie</i>?</p>

<p>Se la aŭtoroj de PARNASA GVIDLIBRO definitive kondam<!--
-->nis kion ili nomas <i>aborta rimo</i>, kelkaj talentuloj atingis per ĝi
tre plaĉajn efektojn, kaj Johán Valano sukcese sekvis ilian
aŭdacan ekzemplon. Li pruvas, ke tiaj rimoj, parencaj al la
hispana asonanco, se lerte uzataj, fakte neniel ĝenas, sed
male kontribuas al la harmonio de la poemo.</p>

<p>Poezio estas esploro, rivelo kaj ankaŭ peto por dialogo. Mi
firme esperas, ke tre multaj respondos al la mesaĝo de Va<!--
-->lano, eĉ se nur en la intimo de sia koro.</p>

<p class="subnomo">Henri Vatré</p>
</div>

<hr/>

<!-- paĝo 8 -->

<!-- paĝo 9 -->

<div class="prozo">
<p class="unua">Adoleskanto emas poezii, kaj Johán Valano ne estis escepto.
Li versis pro la plezuro versi, aŭ eble pli ĝuste pro interna ne<!--
-->superebla bezono sin esprimi kantavorte.</p>

<p>Neniam la ĉi tie prezentotaj pecoj celis publikan aperon,
ĉar neniam la aŭtoro imagis, ke tia intima elanimigo de la
sentoj kaj impresoj povus interesi iun ajn.</p>
</div>

<hr/>

<!-- paĝo 10 -->

<div class="prozo">
<p class="unua">Kiam la unuaj poeziaj provoj surpaperiĝis, Valano aĝis 14-16
jarojn, kaj la dua mondmilito estis finiĝanta. Lian tiutempan
verkadon nesurprize stampas la teruraj okazaĵoj, kiujn li tiam
ĵus travivis.<sup>1</sup></p>

<p>La tri unuaj pecoj de ĉi tiu kolekto sendube ŝuldiĝas al
bezono igi psike asimileblaj faktojn tiel barbare sensencajn, ke
ili defias sanan prudenton.</p>

<hr/>

<p class="unua"><sup>1</sup> Li trapasis la duan mondmiliton en Namuro (Belgio), kiu tre
suferis pro bombado.</p>
</div>

<hr/>

<!-- paĝo 11 -->

<h2>BOMBOJ FALIS</h2>

<p>Ĉi tie iam estis domoj<br/>
kaj kantoj sonis tra l' aer'.<br/>
Nun staras nigraj domfantomoj<br/>
timige mutaj en vesper'.</p>

<p>Ĉi tie iam infaneto<br/>
soldaton ludis kun plezur'.<br/>
Nun kuŝas korpo de poeto<br/>
tordita, ĉe brulanta mur'.</p>

<p>Ĉi tie iam regis lumo<br/>
kaj vibris varma vivosent'.<br/>
Nun ŝvebas ĉie akra fumo,<br/>
funebre peza en silent'.</p>

<p>Ne pasis longa tempodaŭro,<br/>
rapide venis buĉa ŝtorm',<br/>
senteblas ĉie nur bedaŭro:<br/>
trankvilas urb' en morta dorm'.</p>

<!-- paĝo 12 -->

<h2>PREMSONĜO</h2>

<p>Ekdetrue en mallumo<br/>
venis brue granda zumo,<br/>
prenis brute en la fumo<br/>
vivojn de la ter'.<br/>
Se matenoj bonodoris<br/>
en ĝardenoj kiuj floris,<br/>
ĉiaj benoj forvaporis,<br/>
restis la sufer'.</p>

<p class="s16">Ili ŝutis ŝtalan ŝtormon<br/>
sur la homan pacan dormon,<br/>
ŝanĝis ĉion en senformon;<br/>
sangis tuta land'.<br/>
Kaj la domoj estis pestaj,<br/>
kaj la homoj iĝis bestaj,<br/>
nur malbonoj estis restaj;<br/>
ĉesis ĉiu kant'.</p>

<p>En infera karnavalo<br/>
sub la fera arma falo<br/>
iĝis tero karda valo,<br/>
ĉu reeblos vek'?<br/>
Kaj la kortoj fumis putre,<br/>
kaj la korvoj nubis supre,<br/>
kie korpoj kuŝis nutre<br/>
logaj al la bek'.</p>

<!-- paĝo 13 -->

<p class="s16">Sub mortiga bomba kraĉo<br/>
vivoj iĝis torda kaĉo<br/>
preta por la morda maĉo<br/>
de malsata hund'.<br/>
El la vento kiu muĝis,<br/>
el la venko kiu ruĝis,<br/>
el la venĝo, kien fuĝis<br/>
vi kun via vund'?</p>

<p>Premas min ĉi ĉio naŭze,<br/>
tremas daŭre mi senkaŭze,<br/>
ĝemas mia kor' senpaŭze<br/>
dum sencela ir'.<br/>
Ĉu neniu kun mi solu?<br/>
Ĉu nenio min konsolu?<br/>
Ĉu nenia sorto volu<br/>
ĉeson de la ŝir'?</p>

<!-- paĝo 14 -->

<h2>LULKANTO</h2>

<p>Ekdormu do frateto,<br/>
ne pensu plu pri ĝi,<br/>
ekdormu en kvieto<br/>
kaj zorgu pri neni',</p>

<p class="s16">forgesu pri ruino,<br/>
forgesu pri la bomb',<br/>
ne ploru pri patrino,<br/>
ne pensu pri la tomb',</p>

<p>foriris la soldatoj,<br/>
mutiĝis la pafil',<br/>
nun regas sur la stratoj<br/>
denove la trankvil'.</p>

<p class="s16">Ekdormu frato kara,<br/>
forgesu pri la lac',<br/>
disfalis temp' amara,<br/>
hodiaŭ estas pac'.</p>

<p>Se paĉjo kun „adiaŭ!“<br/>
foriris en maten',<br/>
forgesu ke hodiaŭ<br/>
ne eblas plu reven',</p>

<p class="s16">nur sonĝu pri insuloj<br/>
en suna malproksim'<br/>
en kiuj por etuloj<br/>
ne plu ekzistus tim'.</p>

<p>Vin lulas anĝelkanto<br/>
el ora paradiz'<br/>
... Ne veras, ke l' lulanto<br/>
frosttremas sub ĉemiz'...</p>

<hr/>

<!-- paĝo 15 -->

<div class="prozo">
<p class="unua">Kiam vivspertoj restas neasimileblaj, tipa solvo por pluvivi
sanmense estas ilin ignori. Strebadon tiudirektan verŝajne
priskribas la sekvanta poemo, kvankam kompreneble la adol<!--
-->eskanta aŭtoro ne komprenis ĝian signifon, kiam li ĝin verkis.</p>
</div>

<hr/>

<!-- paĝo 16 -->

<h2>LA PIOĈANTO</h2>

<p>La viro pioĉis, pioĉis<br/>
ŝtonetan kaj hardan la teron,<br/>
sub brulo, sub brilo, pioĉis,<br/>
spitante la ardan someron.</p>

<p class="s16">La basko ĉemiza eliris<br/>
el sub pantalono malpura;<br/>
frapante li akre elspiris,<br/>
kun peno, per spiro terura.</p>

<p>Sub lia ĉemizo ŝvitplena<br/>
muskoloj laŭritme sin rulis<br/>
kadence kun movo la pena.<br/>
Sub moko de suno li brulis.</p>

<p class="s16">Hararo brilgrasa malsekis<br/>
kaj gutojn fluigis vizaĝo,<br/>
pioĉe li teron revekis,<br/>
pioĉe kun frapa kuraĝo.</p>

<p>Jam milojn da miloj da jaroj<br/>
la truon en tero li fosis<br/>
sub suno, sub lun', sub stelaroj,<br/>
sub pluvo aŭ vento, pioĉis</p>

<p class="s16">sen ia ripoza sekundo,<br/>
senhalte, en prema silent',<br/>
dum sale ŝvitegis la frunto,<br/>
li fosis sen zorgo pri sent'.</p>

<p>Kaj kiam sub brula la bluo,<br/>
en varma senventa aer',<br/>
finfine profundis la truo<br/>
pli grande ol la malesper',</p>

<!-- paĝo 17 -->

<p class="s16">de si li ekprenis la koron<br/>
kaj tutan la amon la sian,<br/>
kaj tutan la sian doloron,<br/>
kaj tutan la vivon nescian,</p>

<p>kaj ĉion en truon li ĵetis.<br/>
Kaj daŭre post tiu ĉi faro<br/>
li strangan rideton ridetis,<br/>
penseme, dum longa ĉe-staro.</p>

<p class="s16">Senvorte li ŝtopis la truon,<br/>
kaj tiam, kun sonĝa anim',<br/>
li paŝis kviete, sen bruo,<br/>
al vojo de reva senlim'.</p>

<hr/>

<!-- paĝo 18 -->

<div class="prozo">
<p class="unua">Sur la ĥaoson de la mondo homo povas ĵeti rigardon jen hu<!--
-->muran jen beloĉerpan. Ankaŭ tiudirekte Valano eksperimen<!--
-->tis.</p>
</div>

<hr/>

<!-- paĝo 19 -->

<h2>KAPOTURNIĜO</h2>

<p>Tiome turniĝis<br/>
la tero,<br/>
de sia naskiĝo,</p>

<p>kaj kun ĝi turniĝis<br/>
homaro<br/>
pli ol laŭ sufiĉo!</p>

<p>Do kial vi miras<br/>
pri l' vero,<br/>
en tia kondiĉo,</p>

<p>ke iom deliras<br/>
homaro<br/>
pro kapoturniĝo?</p>

<h2>LA KIALO</h2>

<p>Vi demandas kiu penso<br/>
en mi kuris tra la menso<br/>
kiam mi unuafoje<br/>
vidis vin,<br/>
kial mi ridetas ĝoje<br/>
ĉiam kiam mi survoje<br/>
vidas vin?</p>

<p>Nu, samtempe kiel kapon,<br/>
oni vidas vian ĉapon.</p>

<!-- paĝo 20 -->

<h2>PRINTEMPO EN LA MOZA VALO</h2>

<p>La valo<br/>
pala<br/>
surmetis<br/>
kviete<br/>
la veston<br/>
festan</p>

<p class="s8">kaj majo<br/>
gaja<br/>
traboris<br/>
multflore<br/>
la vojon<br/>
ĝojan</p>

<p class="s16">salika<br/>
ŝiko<br/>
sin fleksas<br/>
branĉtekse<br/>
kun plora<br/>
kor'</p>

<p class="s24">feliĉa<br/>
fiŝo<br/>
petolas<br/>
scivole<br/>
el ronda<br/>
ond'</p>

<p class="s32">dimanĉaj<br/>
branĉoj<br/>
aldonas<br/>
burĝonojn<br/>
al havo<br/>
rava</p>

<!-- paĝo 21 -->

<p>la mozaj<br/>
rozoj<br/>
prezentas<br/>
talentojn<br/>
per skizo<br/>
ĉiza</p>

<p class="s8">alaŭdo<br/>
aŭdas<br/>
la ĵuron<br/>
murmuran<br/>
de flama<br/>
am'</p>

<p class="s16">dum knabo<br/>
rabas<br/>
la buŝon<br/>
tro ruĝan<br/>
de tima<br/>
in'</p>

<p class="s24">mateno<br/>
prenis<br/>
koloron<br/>
plej gloran<br/>
laŭ ĝusta<br/>
gust'</p>

<p class="s32">Mozfluo<br/>
luis<br/>
tŭaleton<br/>
koketan<br/>
por vala<br/>
bal'.</p>

<!-- paĝo 22 -->

<h2>SEZONOJ</h2>

<p>Jen floro<br/>
oras:<br/>
printempa<br/>
tempo.</p>

<p>La suno<br/>
junas:<br/>
trankvila<br/>
brilo.</p>

<p>La vento<br/>
pentas:<br/>
trablova<br/>
movo.</p>

<p>La neĝo<br/>
reĝas:<br/>
senmanka<br/>
blanko.</p>

<!-- paĝo 23 -->

<h2>RIPOZO</h2>

<p>Tiu odoro trankvila<br/>
de nokto brila<br/>
portas en tiun ĉi koron<br/>
la rememoron<br/>
de vana fru'</p>

<p>dum la rivero susura<br/>
en fluo pura<br/>
kantas promeson de paco<br/>
al kora laco<br/>
per kana bru'.</p>

<!-- paĝo 24 -->

<h2>STUDENTAJ JAROJ</h2>

<p>La amiko kiu babilas<br/>
kaj la tetaso sur tabl',<br/>
la ĉambreto kiu trankvilas<br/>
en la kunesta agrabl',</p>

<p>la gitaro kiu muzikas<br/>
en delikata la ton',<br/>
la vizaĝo kiu mimikas<br/>
laŭ la kantata kanzon',</p>

<p>la okuloj kiuj brilĝojas<br/>
gaje en lampa la lum',<br/>
la silento kiu kelkfojas<br/>
pace en pipa la fum'...</p>

<p>al ĉi ĉio kio hodiaŭ<br/>
tiom varmecas en kor'<br/>
ĉu ni devas diri „adiaŭ“?<br/>
vere ĉu devas ĝi for?</p>

<!-- paĝo 25 -->

<h2>FERIE</h2>

<p>Agrable<br/>
sur sablo<br/>
mi kuŝas,<br/>
kontente<br/>
la vento<br/>
min tuŝas.</p>

<p>Najbara<br/>
la maro<br/>
sin rulas<br/>
kaj luma<br/>
sub suno<br/>
min lulas.</p>

<p>Nur bruas<br/>
la skuo<br/>
de l' ondo,<br/>
forestas<br/>
la resto<br/>
de l' mondo.</p>

<hr/>

<!-- paĝo 26 -->

<div class="prozo">
<p class="unua">Humurplena kunulo estas ŝatata, sed li riskas iĝi enŝlosita en
klaŭna rolo ne responda al la plej profunda realaĵo.</p>
</div>

<hr/>

<!-- paĝo 27 -->

<h2>LA AMUZISTO DE LA REĜO</h2>

<p>La amuzisto de la Reĝo<br/>
post kiam ĉiujn li ridigis<br/>
per moko pri la Reĝa leĝo<br/>
post kiam li reamikigis<br/>
la disiĝintajn korteganojn<br/>
kaj bonhumoron revenigis<br/>
forgesigante la ĉikanojn<br/>
kaj la planojn<br/>
de tiuj kiuj fiintrigis<br/>
do kiam ĉe la reĝa tabl'<br/>
pro li revenis la konkordo<br/>
kaj la akordo de l' bonordo<br/>
en atmosfero de agrabl'<br/>
la amuzisto de la Reĝo<br/>
kiam li ĵonglis per vortludoj<br/>
aŭ ŝercideoj aŭ aludoj<br/>
kaj per konduto plej amuza<br/>
ĝoje ruza<br/>
faligis Reĝan la koleron</p>

<p class="s16">tiam en pezan la vesperon<br/>
lasante post si grandan ĝojon<br/>
la amuzisto de la Reĝo<br/>
foriras<br/>
kaj li ekiras nigran vojon<br/>
de propra pena aĉekzisto<br/>
sed lin neniu amuzisto<br/>
eltiras<br/>
el vivsoleco senkonsola</p>

<p>kaj en la ardo de l' rigard'<br/>
ne brilas plu io petola<br/>
malvarmas nur grizo malmola<br/>
kiel la ŝtalo de ponard'.</p>

<hr/>

<!-- paĝo 28 -->

<div class="prozo">
<p class="unua">En la aĝo inter 20 kaj 25 jaroj, Johán Valano, kiel la plimulto,
ekzerciĝis en la malfacila arto ami, en kiu oni malofte suk<!--
-->cesas unuaprove.</p>
</div>

<hr/>

<!-- paĝo 29 -->

<h2>MI AMAS</h2>

<p>Mi amas.<br/>
Ĝin diras ĉiu kun rideto,<br/>
ripetas<br/>
senĉese ĝin amika famo.</p>

<p class="s16">Mi ridas<br/>
senkaŭze, sola sur la strato,<br/>
kaj batas<br/>
ĉi-mia koro kun rapido.</p>

<p>Okuloj<br/>
briladas pli ol ordinare<br/>
kaj haroj<br/>
senordas pli ol laŭregule</p>

<p class="s16">Malpeza<br/>
mi volus flugi tra l' aero,<br/>
libera<br/>
mi saltas ĉie kun frenezo.</p>

<p>Mi manĝas<br/>
kun nedireblo da plezuro,<br/>
kaj kuras<br/>
al plej malloga klub-aranĝo.</p>

<p class="s16">Jen kantoj<br/>
multiĝe venas nun ellipe,<br/>
dum ripoj<br/>
moviĝas ĝue enspirante.</p>

<p>La vivo<br/>
por mi radias ĉiam sune,<br/>
la juno<br/>
enloĝas min aperitive.</p>

<!-- paĝo 30 -->

<p class="s16">Mi danku<br/>
ĉielon pro via ĉeesto.<br/>
Ni festu!<br/>
Jen restas al mi tuta franko...</p>

<!-- paĝo 31 -->

<h2>MEMORE</h2>

<p>Kiel delikate<br/>
la luno<br/>
desegnas ombron<br/>
de branĉetoj junaj<br/>
sur mia kurteno<br/>
ora</p>

<p class="s16">tiel delikate<br/>
la nuno<br/>
revekas nombron<br/>
da memoroj lumaj<br/>
pri nia kunteno<br/>
kora.</p>

<!-- paĝo 32 -->

<h2>URBOLUMOJ</h2>

<p>Mi memoras la brilojn<br/>
de l' urbo lumanta<br/>
vidata el for',<br/>
kaj la gajajn babilojn<br/>
en trajno fumanta<br/>
kun brua vapor'.</p>

<p class="s16">Tiutempe mi trovis<br/>
ke l' vojo revena<br/>
plenplenas je hel',<br/>
kaj la trajno sin movis<br/>
tra lando ĝardena<br/>
en luma fabel'.</p>

<p>Antaŭ ol ni alvenis<br/>
ni pasis sur ponto<br/>
el forta metal',<br/>
la rivero ektremis<br/>
ĉe tiu renkonto<br/>
kun vibro de ŝtal'.</p>

<p class="s16">Tiam fajfo ekŝiris<br/>
la noktan kvieton<br/>
de la antaŭurb',<br/>
kaj la trajno eniris<br/>
la stacidometon<br/>
grincante, laŭ kurb'.</p>

<p class="s8">Nun ĉi tiun lumbelon<br/>
svenigis malhelo<br/>
de vana staci'.<br/>
Ĉu reven' havas celon<br/>
se tiu ĉi celo<br/>
ne plu estas vi?</p>

<hr/>

<!-- paĝo 33 -->

<div class="prozo">
<p class="unua">La pecoj, kiuj nun sekvos, estis verkitaj post la aĝo de 25
jaroj. Ilin komenti estus neutile, kaj eble maldiskrete. Ni diru
nur, ke la poeto, kiu por kelka tempo forlasis Eŭropon, ren<!--
-->kontis la virinon, kun kiu vere profunda amo povis radiki, kaj
ke li vojaĝis pro profesiaj kaŭzoj sur la tuta terglobo.</p>
</div>

<hr/>

<!-- paĝo 34 -->

<h2>DONACO</h2>

<p>Mi flugis foren al ĉielo<br/>
kaj tie vagis multajn jarojn<br/>
serĉe al la plej bela stelo<br/>
por meti ĝin sur viajn harojn.<br/>
... Sed tiel palis ĝia brilo<br/>
kompare kun ĉi harobel',<br/>
ke honta pri don' sen utilo,<br/>
mi ĝin reĵetis al ĉiel'.</p>

<p class="s16">Pri tonoj plaĉaj al la koro<br/>
nova ideo al mi venis<br/>
kaj, ŝtele, de anĝela ĥoro<br/>
mi la plej belan kanton prenis.<br/>
... Sed dum vi nur frazeton diris,<br/>
muzikis tiel via voĉ'<br/>
ke ne doninte mi foriris<br/>
kun plena kor' da memriproĉ'.</p>

<p>Kaj por donaco belkolora<br/>
pri kiu mirus la homar',<br/>
per fortostreĉo penlabora<br/>
mi ŝtelis bluon de la mar'.<br/>
Kun kelkaj vortoj de gratulo<br/>
mi min preparis por la don'<br/>
... Ve! bluis tro via okulo,<br/>
ne eblis tiu ĉi propon'.</p>

<p class="s16">Sed, strange, kiam mi donacis<br/>
manke de ĉio granda nur<br/>
ĉi koron, kiu tiom lacis<br/>
de l' longa serĉa aventur',<br/>
anstataŭ rigardaĉi moke<br/>
la signon de mia malriĉ',<br/>
vi donis vian reciproke<br/>
kaj min kondukis al feliĉ'.</p>

<!-- paĝo 35 -->

<h2>OMBROJ DIMANĈAJ</h2>

<p>Mi konas vian vizaĝon.</p>

<p>Mi renkontis ĝin tro ofte<br/>
sur la stratoj de dimanĉa urbo<br/>
kaj mi scias<br/>
ke ĝi fantomos al mi<br/>
kie ajn mi min kaŝos.</p>

<p>Mi konas vian vizaĝon<br/>
kaj viajn manojn harditajn<br/>
kaj la lacan kurbon de viaj ŝultroj.</p>

<p>Ili min trafis en Novjorko<br/>
en Frankfurto kaj en Singapur',<br/>
en Jaunde kaj en Prago,<br/>
sur la muzikplenaj stratoj<br/>
de Rio de Janeiro,<br/>
kaj sur la avenuoj de suna dimanĉo<br/>
en Sydney.</p>

<p>Mi konas vian obtuzan voĉon.</p>

<p>En Aŭstralio ĝi parolas malte,<br/>
en Svislando hispane,<br/>
kaj armene en soveta Georgi'.<br/>
En Londono ĝi odoras je palmoj malproksimaj,<br/>
kaj je proksimaj en Kinŝaso.<br/>
Sed egale ĉu ili ĉerpis vin<br/>
el homujo ekstera aŭ enlanda,<br/>
eterne samas la vizaĝo<br/>
kaj la nevidebla pezo sur la ŝultroj<br/>
kaj la okuloj<br/>
en kiuj esper'<br/>
estingiĝis.</p>

<!-- paĝo 36 -->

<p>Sur la stratoj dimanĉaj de la urbo<br/>
vi paŝas priplorinde<br/>
kun terura ŝarĝo el soleco<br/>
kaj fremdeco<br/>
en vira duopo aŭ triopo<br/>
senkolora senkolera<br/>
kun vakua rigardo fiksita<br/>
al ŝtopita horizonto<br/>
kie tagiĝas<br/>
neniam.</p>

<!-- paĝo 37 -->

<h2>SENPOVECO</h2>

<p>Vi ploras</p>

<p>mi rigardas vian junan vizaĝon<br/>
tiel belan kiam ĝi ne larmas<br/>
kun la grandaj naivaj okuloj<br/>
fenestro al infana mondo<br/>
la flamfloro de via buŝo<br/>
kaj haŭto tiel freŝe glata<br/>
ke ŝajnas<br/>
kvazaŭ vi ĝin ricevis ĵus</p>

<p>kaj dume vi ploras</p>

<p>mi rigardas vian junan vizaĝon<br/>
kaj jaroj fluas for antaŭen en mia cerbo<br/>
mi vidas ĝin sulkita kiel pometo postvintre<br/>
kun multe da grizo en la okuloj<br/>
kun velkinta buŝo<br/>
kaj haroj senkoloraj</p>

<p>eble vi forpuŝe malbelos<br/>
ĉu grase dika<br/>
ĉu malmole eta seka<br/>
kiel sensuka branĉo<br/>
preta por rompiĝo</p>

<p>eble vi estos bela ankoraŭ<br/>
laŭ la beleco de grandaĝo<br/>
kun vivsperto legebla sur ĉiu trajto<br/>
kaj flagre en okulo la brila lumo de humur'</p>

<p>se nur vi plu vivos</p>

<p>kaj dum vi plore<br/>
<!-- paĝo 38 -->
esprimas vian malesperon<br/>
pri tiu memcentra knabo<br/>
kiu ludis per viaj korpo kaj sentoj<br/>
kiel per pilko<br/>
kiun la ludintoj post la matĉo forlasas<br/>
mi aŭskultas<br/>
mi komprenas<br/>
mi sentas amikecon<br/>
kiun mi volus trafe komuniki</p>

<p>kaj mi aŭdas ke morgaŭ eble vi mortigos<br/>
la maljunulinon kiu vi iam povus esti<br/>
turnante kontraŭ vin<br/>
la agreson<br/>
kiu devus celi al li</p>

<p>kaj mi balbutas<br/>
kaj miajn okulojn plenigas stulteco<br/>
mi ne trovas la vortojn<br/>
savajn<br/>
nek la teneran geston kiu<br/>
vin tiri povus el la marĉo<br/>
mi stumblas ĉe granda vasta abisma<br/>
manko<br/>
da solvaj ideoj<br/>
mi kolizias ree kaj ree<br/>
kun la kaptilaj muroj<br/>
de mia senpotenco</p>

<p>kaj dume<br/>
vi ploras plu.</p>

<!-- paĝo 39 -->

<h2>HAVENA NOKTO</h2>

<p>Stratoj kurbaj<br/>
havenurbaj<br/>
en la fikvartalo<br/>
rampas volve<br/>
aĉe polve<br/>
sub la luna palo.</p>

<p>Jen el domo<br/>
stumblas homo<br/>
sur pavimon kraĉas<br/>
kaj zigzage<br/>
tange-vage<br/>
en nebulon paŝas.</p>

<p>La senbruo<br/>
de l'malfruo<br/>
pezas malbonfame<br/>
nubo sala<br/>
kaj vuala<br/>
kovras ĉion same.</p>

<p>Dio, kiu<br/>
estas tiu<br/>
kiu veas fone<br/>
ĉe la kajo<br/>
kun malgajo<br/>
per-akordione ?</p>

<!-- paĝo 40 -->

<h2>OAZO</h2>

<p>Kiam mi trastumblis la dezerton<br/>
kiam mi vagadis tute sola<br/>
kiam min brulvundis la soifo<br/>
murda</p>

<p>kiam sub la suno mi ne povis<br/>
spiri kaj la sablo min sufokis<br/>
kaj la tuta kosmo sin prezentis<br/>
surda</p>

<p>kiam estis plu neniu nordo<br/>
kiam oriento estis sonĝa<br/>
bildo sen ekzisto sen troveblo<br/>
ie</p>

<p>kiam sekomorto ĉirkaŭrampis<br/>
kiam dissolviĝis la miraĝoj<br/>
kiam mi sterniĝis elĉerpite<br/>
tie</p>

<p>kial do ekkreskis tiuj palmoj ?<br/>
kial milpetale floroj buntis ?<br/>
kial novafonte ŝprucis akvo<br/>
rave ?</p>

<p>kies himnon kantis tiuj birdoj ?<br/>
kies ombro donis al mi pacon ?<br/>
kiu min relevis el la stumblo<br/>
save ?</p>

<p>sonas mia danko nekomprene<br/>
morta mi estadis kaj nun vivas<br/>
vere mi ne indis la donacon<br/>
de vi</p>

<!-- paĝo 41 -->

<p>sed eĉ se neniu min aŭskultos<br/>
eĉ se oni taksos min freneza<br/>
mia tuta vivo estos laŭdo<br/>
al Di'.</p>

<!-- paĝo 42 -->

<h2>BRILA CERBO</h2>

<p>Fakas la vortoj,<br/>
pompas la digno,<br/>
paĝoj turniĝas kun vigl',<br/>
gestas la manoj,<br/>
lipoj artikas,<br/>
kiom vi kredas je vi!</p>

<p>Teksas vi frazojn<br/>
nesupereblajn<br/>
iom rapide por mi,<br/>
ĵongle vi vortas<br/>
kaj universo<br/>
estas ludilo por vi.</p>

<p>Alte abstraktas<br/>
vasta pensado,<br/>
fulmas la cerb-energi'.<br/>
Kiom vi legis!<br/>
Kiom vi scias!<br/>
Kiom vi certas pri vi!</p>

<p>Kaj mi aŭskultas,<br/>
mi ne komprenas<br/>
punkton eĉ de l' teori'.<br/>
Sed min impresas<br/>
nur ke vi tiom<br/>
penas imponi... al vi.</p>

<!-- paĝo 43 -->

<h2>SOLENA SALUTO</h2>

<p>Mi salutas vin, ho celo de la homoj!</p>

<p>Rigardu nin kuri barakte<br/>
kiel ratoj en tro malvasta spaco<br/>
tra miraĝa marĉo alloga<br/>
jen laŭ tiu vojo, jen laŭ tiu ĉi,<br/>
obstine obtuze obsede<br/>
fascinate al vi.</p>

<p>Rigardu nin strebi!<br/>
Kiom da investo por bakŝiŝi<br/>
la gardanton de via pordego!<br/>
Kiom da energio por malfermigi ĝin!<br/>
Kiom da vana vanta vaka<br/>
senvida rigardo al ĝi.</p>

<p>Mi salutas vin, ho celo de la homoj!</p>

<p>Spronante nin antaŭen<br/>
vi pikas pelas puŝas<br/>
nelacigeble<br/>
logante per radianta<br/>
aĵo aŭ eco<br/>
kies brila juveleco senlumiĝos tuj<br/>
post kaptoĝu'<br/>
momenta.</p>

<p>Ho celo nekonata, mi salutas kapkline<br/>
vin kiun ni celas tutforte<br/>
kvankam ni scias bone ke<br/>
kiam ni fine trafos la tiom sopiratan<br/>
amon aŭ riĉon aŭ potencon<br/>
aŭ ripozon aŭ pozicion<br/>
<!-- paĝo 44 -->
aŭ triumfon de la Afero<br/>
al kiu ni nin identigis<br/>
nelonge daŭros la sento de plenumiĝo<br/>
nelonge la ripoza ĝuo<br/>
antaŭ ol ni ekiros denove<br/>
pikate puŝate pelate<br/>
al vi.</p>

<p>Mi salutas vin, ho celo de la homoj,<br/>
kaj mi kriaĉas al vi ŝtormavoĉe<br/>
mian koleron.<br/>
Kial la iluzioj? Kial la trompludo?<br/>
Kial la tragika komedi'?</p>

<p>En la brula dezerto de la vivo<br/>
al la miraĝaj lagoj<br/>
kiujn vi metas inter vi kaj nia soifo<br/>
ni dediĉas niajn tutajn penojn kaj klopodojn<br/>
eĉ dumdorme sonĝante senscie pri vi</p>

<p>kaj neniam la soifo estingiĝas.</p>

<p>Rigardu: kelkaj ne plu strebas<br/>
kaj nur stagnas rezigne.<br/>
Iliajn revojn ŝvelintajn<br/>
de espero<br/>
glacia draŝpluvo<br/>
krevigis.</p>

<p>Tro lacaj por plu celi<br/>
aŭ tro naŭzitaj de l' trompo<br/>
duonmorte duondorme ili larvas tra vivo<br/>
fuŝita<br/>
provantaj anestezi en si<br/>
la akran raspon de l' soifo.</p>

<!-- paĝo 45 -->

<p>Ĉu homo havas nur elekton<br/>
inter larvi kaj spronati<br/>
inter nesento kaj sufer'?</p>

<p>Blinda palpanto mi serĉas komprenon<br/>
kaj vane demandas al la kunblinduloj<br/>
„Frato, kien vi celas?“</p>

<p class="cxu">Ĉu feliĉen?<br/>
tio gustas monotone</p>

<p class="cxu">ĉu dramen?<br/>
tro suferigas por taŭge satigi<br/>
eĉ se viktimrolo multloke bonfamas</p>

<p class="cxu">ĉu morten?<br/>
oscedas tro vakue la kavo<br/>
por pravigi<br/>
la streĉon de tuta pena viv'</p>

<p class="cxu">ĉu progresen?<br/>
sed progreso odoras je trompo<br/>
ĉar se ion per unu mano ĝi donas<br/>
alion ĝi reprenas per la dua.</p>

<p>Kaj dume la demando reeĥas en la kosmo<br/>
kiel en resona senhoma kaverno<br/>
nerespondite.</p>

<p>Mi salutas vin, ho celo de la homoj!</p>

<p>Dum al vi ni dediĉas<br/>
tiom da energio, da sango, da ploroj,<br/>
da kuraĝo kaj timo,<br/>
da cerbumo, da koro kaj karno vundataj<br/>
kaj da siniluziado</p>

<!-- paĝo 46 -->

<p>dum ni interpuŝiĝas barbare<br/>
interfrate batalas<br/>
kruele batas puŝas frapas</p>

<p>dum ni kuras al la tereno<br/>
de morala konkuro<br/>
por loki nin unuaj<br/>
en la konkurso de l' justuloj<br/>
kaj superece rigardi la aĉulojn<br/>
kiuj faras krude<br/>
kion ni subtile faras</p>

<p>dum haŝiŝe aŭ brande ni provas vin kapti<br/>
aŭ flegas memkompate nian falsan rezignon<br/>
je vi</p>

<p>vi staras transe<br/>
vualita nekonata nenomebla<br/>
kaj ni ne scias<br/>
ĉu vi estas absurdo aŭ senco.</p>

<p>Kaj tamen mi turnas min al vi<br/>
solene<br/>
por elmeti<br/>
la pugnon de mia ribelo<br/>
la palon de mia tim'<br/>
la grandajn okulojn de mia admiro<br/>
la ridaĉon de mia cinik'<br/>
kaj, de mia espero,<br/>
la manojn malrapide malrapide<br/>
malfermiĝantajn</p>

<p>kaj mi salutas vin, ho celo de la homoj,<br/>
vi transmonda pura fonto<br/>
al kiu blinde baraktas<br/>
senfino da soifantoj.</p>

<!-- paĝo 47 -->

<p>Jes mi klinas antaŭ vi mian kapon<br/>
salute</p>

<p>ĉar egale ĉu vi estas<br/>
post la mizeraj miraĝetoj de ĉi-mondo<br/>
la monstra miraĝego<br/>
aŭ post la kontentigetoj de la vivo<br/>
la finfina definitiva kaj absoluta<br/>
kontentiĝo,<br/>
el la nekona mallumo<br/>
jen ekbrilas flagrete<br/>
apenaŭ lumanta, jes ja,<br/>
sed tamen videbla certaĵo:</p>

<p>kio ajn vi estas<br/>
aŭ neestas<br/>
almenaŭ vi estas pli forta ol ni.</p>

<!-- paĝo 48 -->

<h2>ĜEMELOJ</h2>

<p>Mia malĝojo kaj mia ĝoj',<br/>
paro ĝemela vi tenas vin kune<br/>
tra mia vivo, en mia kor',<br/>
kaj vi prilumas jen nigre jen sune<br/>
la tutan iron de mia voj',<br/>
glata ĉe rido, kruta ĉe plor'.</p>

<p class="s12">Peza turmento, mia malĝoj',<br/>
kial animon vi tordas misforma,<br/>
ke ĝi vagadu en agoni',<br/>
kripla hundaĉo de nokto sendorma,<br/>
lame pelata, hurla ĉe boj',<br/>
amsoifanta orfo de Di'?</p>

<p>Kaj mia lumo, vi mia ĝoj',<br/>
kial vi ĉion ordigas serene<br/>
kiam la vivo ĝermis el mort'<br/>
kaj vi aperas diskrete kaj bene<br/>
ĉe mia pordo, sur mia sojl',<br/>
ore lumanta fonto de fort'?</p>

<p class="s12">Kial malĝojon, vi mia ĝoj'<br/>
provas brakumi per gesto gastama<br/>
kiel bubaĉon kisas patrin'?<br/>
Ĉu volis Dio ke lum' via flama<br/>
iĝu kun ombro viva aloj'<br/>
ĉar tiel lernas frukti l'anim'?</p>

<!-- paĝo 49 -->

<h2>SPEGULE</h2>

<p>Mi rigardis en spegulon<br/>
kaj la bebo kiun mi vidis<br/>
havis rondajn okulojn<br/>
avidajn je scio<br/>
ĝi fermadis malfermadis<br/>
la maneton<br/>
kvazaŭ por ion kapti<br/>
ĉu la signifon de l' mondo<br/>
en kiun li ĵetiĝis?</p>

<p class="s16">Mi rigardis en spegulon<br/>
kaj la knabo kiun mi vidis<br/>
faris grimacojn petole<br/>
kaj li iĝis io ajn<br/>
jen klaŭno jen gravulo<br/>
jen simio jen mefistofelo<br/>
jen simpla bubo ridanta<br/>
kaj li amuziĝis.<br/>
Dio! Kiom li amuziĝis<br/>
nur pro tio ke li estis<br/>
ajnulo.</p>

<p>Mi rigardis en spegulon<br/>
kaj mi vidis ulon senĝojan<br/>
korpe misproporcian<br/>
kun turmento videbla<br/>
sur ĉiu trajto vizaĝa<br/>
kaj io jen aroganta<br/>
jen honta<br/>
en la sinteno<br/>
kaj mi sentis min kulpa<br/>
ĉar mi ne komprenis lin.</p>

<!-- paĝo 50 -->

<p>Mi rigardis en spegulon<br/>
kaj mi vidis junan atleton<br/>
kun tonusaj muskoloj<br/>
kaj kapo lumigita<br/>
per la larĝa rideto de l' memfido.<br/>
Pantere facilmova<br/>
li iris<br/>
konkeri la mondon.</p>

<p class="s16">Mi rigardis en spegulon<br/>
kaj la viro kiun mi vidis<br/>
havis la lace pacan vizaĝon<br/>
de tiu kiu luktis<br/>
stumblis falis<br/>
sed la sorton venkis finfine<br/>
lerninte pri sia forto ion<br/>
kaj multon pri sia malforto.</p>

<p>Mi rigardis en spegulon<br/>
kaj mi estis terurita<br/>
ĉar la homo kiun mi vidis<br/>
portis sur la ŝultroj tiom<br/>
da mizero<br/>
tiom<br/>
da ronĝa zorgado<br/>
ke li zigzagis duonfale<br/>
en senluma pejzaĝo<br/>
ĉerande de klifo<br/>
kaj piede de l' klifo<br/>
nigre ŝaŭmis<br/>
morto.</p>

<!-- paĝo 51 -->

<p>Mi rigardis en spegulon<br/>
kaj mi vidis grizharulon<br/>
kun io serena kaj eĉ<br/>
humura<br/>
en la rigardo<br/>
de li estis ja forprenita ĉio<br/>
kio igis lin sekura<br/>
kaj do<br/>
zorga<br/>
kaj malpeze li paŝis<br/>
en la mano de dio.</p>

<p class="s16">Mi rigardis en spegulon<br/>
kaj mi vidis frenezan maljunulon<br/>
kun korpo kaduka<br/>
kaj menso redirada<br/>
redirada redirada<br/>
redirade rediranta<br/>
ĉiam la samajn vortojn<br/>
kiuj estis por li<br/>
la sumo de la saĝo<br/>
kaj por la homoj ĉirkaŭe<br/>
...<br/>
ve! por la homoj nur neniaĵo<br/>
aŭtomata.</p>

<p>Kaj jen okazis io plej stranga:<br/>
la maljunulo mem rigardis en spegulon<br/>
kaj li vidis estaĵon<br/>
en kiu samtempe samloke travideblis<br/>
interplektite<br/>
kvazaŭ kunteksite<br/>
bebo kaj junulo, viroj juna kaj eksjuna<br/>
kaj ankaŭ<br/>
la multjara cerbaĉulo mem.</p>

<!-- paĝo 52 -->

<p>Kaj ĉi tiu stranga<br/>
multpersona estaĵo<br/>
rigardis en spegulon<br/>
kaj tie kapriolis<br/>
karambolis<br/>
aŭ izolis<br/>
jen roko jen floro<br/>
jen malsata tigro<br/>
jen ŝafo sendefenda<br/>
jen groteska dinosaŭro<br/>
jen simio lerta kaj sperta<br/>
jen homo<br/>
simpla homa homo.</p>

<p class="s16">Kaj tiam la maljunulo<br/>
eksplodis per ridego<br/>
tiel sonora<br/>
kaj gaja kaj intensa<br/>
ke trans la korpolimojn<br/>
li dis-elkarniĝis<br/>
eksterkosmen</p>

<p>kaj jen li sentis<br/>
ke per unu ekstremo li tuŝas<br/>
inferon<br/>
kun torturista vizaĝo<br/>
tordita malame<br/>
en izola mizerkoreco<br/>
dum per alia ekstremo<br/>
li flugas<br/>
alten<br/>
pli alten<br/>
plej alten<br/>
al nevortigebla renkonto<br/>
tra lumo eterna<br/>
amen.</p>

<!-- paĝo 53 -->

<h2>KAJ TIEL PLU</h2>

<p>Vi grumblas.</p>

<p>Kun la pantoflaj piedoj sur seĝo<br/>
kaj la gluteoj sur brakseĝa rembur',<br/>
kun la dorso komforte subtenata<br/>
de pufa apogilo<br/>
li legas la gazeton.</p>

<p>Vi grumblas.</p>

<p>En la kuirejo vi ne ĉesas<br/>
iradi kaj venadi<br/>
reveni kaj reiri<br/>
kun manoj senripozaj<br/>
kaj cerbo kalkulanta<br/>
kion manĝi hodiaŭ<br/>
kaj vespere<br/>
kaj morgaŭ tagmeze<br/>
kaj morgaŭ vespere<br/>
kaj dimanĉe<br/>
kaj tiel plu<br/>
kaj tiel plu<br/>
plu plu plu plu.</p>

<p>Vi grumblas.</p>

<p>Kun unu mano enpoŝe<br/>
kaj alia ĉe la cigaredo<br/>
li sur balkono staras<br/>
kontemplante la printempon<br/>
kaj la preterpasantajn<br/>
knabinojn<br/>
estetikule.</p>

<!-- paĝo 54 -->

<p>Vi grumblas.</p>

<p>Al la lavĉambro vi malsupreniras<br/>
kun korbego plenplena je vestoj kaj tukoj<br/>
kaj cerbo kalkulanta:<br/>
pantalonon por la etulo<br/>
ŝuojn por la granda<br/>
pluvmantelon por Suzana<br/>
kaj fliki <i>lian</i> jakon<br/>
kaj tiel plu<br/>
kaj tiel plu<br/>
plu plu plu plu.</p>

<p>Vi grumblas.</p>

<p>Li iras labori.<br/>
Alportos <i>li</i> la monon.<br/>
Post paŭzo en drinkejo<br/>
plena je fumo kaj akraj odoroj<br/>
post kartludado aŭ diskuto politika<br/>
mastramiene li zigzagos<br/>
hejmen.</p>

<p>Vi grumblas.</p>

<p>Dum li laboris fore<br/>
viaj manoj ne haltis<br/>
nek viaj kruroj<br/>
nek via dorso<br/>
nek via cerbo<br/>
nek via buŝo<br/>
mallaŭte grumblanta<br/>
plu plu plu plu.</p>

<p>Vi grumblas.</p>

<!-- paĝo 55 -->

<p>Sur la blanka littuko<br/>
kiun vi lavis<br/>
premanta sur vi<br/>
sian ursan korpon<br/>
li riproĉas<br/>
vian negajecon,<br/>
kaj dume aktivas<br/>
la dikaj manoj sur vi<br/>
kaj la lipoj sur vi<br/>
kaj la ventro sur vi<br/>
kaj la lango en vi<br/>
kaj tiel plu<br/>
kaj tiel plu<br/>
plu plu plu plu.</p>

<p>Vi grumblas.</p>

<p>Plenigante la dokumenton<br/>
per sia dika malrapida skribo<br/>
sub via nomo<br/>
kontraŭ <i>profesi'</i><br/>
li simple metas<br/>
<i>sen</i>.</p>

<p>Kaj vi nur grumblas<br/>
plu plu plu plu.</p>

<!-- paĝo 56 -->

<h2>BALADO PRI ATENTA ORELO</h2>

<p>Dum akre, raspe ni suferis<br/>
kaj nian cerbon vundis prem',<br/>
dum nia vivo tro mizeris<br/>
por ke ni povu trovi mem<br/>
kiel nin tiri el problem',<br/>
dum la malfacilaĵoj multis<br/>
kaj vivo stagnis en dilem',<br/>
vi kun atento min aŭskultis.</p>

<p class="s16">Kiam la ĝojo malaperis,<br/>
kiam la kanto estis ĝem',<br/>
kiam la menso malkoheris<br/>
sub la torturo de sistem'<br/>
kiu nin premis ĝis ekstrem'<br/>
dum administro nin insultis,<br/>
en morta vivo brilis ĝem':<br/>
jen vi bonvole min aŭskultis.</p>

<p>La ĉirkaŭmondo plej danĝeris,<br/>
silentis kantoj, nur blasfem'<br/>
esprimis kiom nin superis<br/>
la burokrata anatem',<br/>
sed dum el fundo de la trem'<br/>
eĉ al diablo nun ni kultis<br/>
kun preĝo pri savstratagem',<br/>
vi simpatie min aŭskultis.</p>

<p class="s8"><i>Dediĉo</i></p>

<p class="s8">Sinjoro, ĉar nek rekviem'<br/>
nek cedo al sinmortigem'<br/>
el nia aĉa sort' rezultis<br/>
vi longe vivu en poem':<br/>
min vastakore vi aŭskultis.</p>

<!-- paĝo 57 -->

<h2>BALADO PRI VESPERA AMO</h2>

<p>Nun kiam fine tago ĉesas<br/>
kaj bruoj malaperas for,<br/>
la lumo kiu nin karesas<br/>
agordas sin al mia kor'.<br/>
Sed se post alto de fervor'<br/>
la arda kanto trankviliĝos,<br/>
dum sereniĝos la ador'<br/>
neniom amo malfortiĝos.</p>

<p class="s16">Somera varmo malprogresas<br/>
kaj ombro sekvas post kolor',<br/>
jam ĉion vidi ne necesas:<br/>
beleco kuŝas en pudor'.<br/>
Sed se forsvenos kun langvor'<br/>
la ardo, dum somer' mortiĝos<br/>
ne velkos nia pasiflor'<br/>
nek nia amo malfortiĝos.</p>

<p>Se sentoj jam ne plu kermesas,<br/>
se kvietiĝis juna vor',<br/>
kaj se la aĝo nun permesas<br/>
silenton ĝui kun favor',<br/>
ne cedis amo al ignor',<br/>
nek koro indiferentiĝos:<br/>
ĝi kantos simple en minor'<br/>
ke nia am' ne malfortiĝos.</p>

<p class="s8"><i>Dediĉo</i></p>

<p class="s8">Ho kara! Eble la valor'<br/>
de l' kantoj de la trobador'<br/>
kiu vin amas neniiĝos,<br/>
sed fidu: ĝis la lasta hor'<br/>
ne lia amo malfortiĝos.</p>

<hr/>

<!-- paĝo 58 -->

<h2>STILEKZERCADO</h2>

<div class="prozo">
<p class="unua">Petis min la respondeculino de La Kvinpetalo (la internacia
staĝejo de LF-koop en Bouresse, Francio) gvidi tie ekzercojn
pri kantotradukado. La esperanto-medio ja estas tre kantema
kaj abunde translingvigas la bezonatan materialon... sed, ve,
ofte tute nekontentige. Kial tiom da fuŝoj? Eble ĉefe ĉar man<!--
-->kas ekzercado.</p>

<p>Traduki estas gimnastiko, kaj gimnastiko postulas trejn<!--
-->adon. Neniu sanprudentulo transiras, sen laŭgrade ekzerci
sin, de minimummova oficeja vivo al la intensaj fizikaj postu<!--
-->loj de atleta konkuro. Kio validas pri la korpo, tio ankaŭ pri la
menso ĝustas. La mensajn forton kaj flekseblon, kiujn postu<!--
-->las kantotradukado, oni ne atingas senekzerce. Se traduki es<!--
-->tas gimnastiki, traduki kantojn ja estas akrobati. La neceso
respekti neŝanĝeblan ritmon, fiksaloke rimi, konservi la poe<!--
-->zian, kamaradan, humuran aŭ alian etoson igas la esperant<!--
-->igon de kantoj tasko eĉ pli malfacila ol la tradukado de poezio,
ĉe kiu libereco pli vastas: elfrancigante tragedion de Racine,
oni povas anstataŭigi la ritmon de la francaj aleksandraj ver<!--
-->soj per tiu de la esperantaj, sed nenion similan vi rajtas fari
ĉe kanto: la melodio ŝanĝiĝus.</p>

<p>Ni do laboris en Bouresse pri la arto transiri de unu ritmo
al alia, trovi taŭgan rimadon, esprimi la saman ideon, la sa<!--
-->man senton laŭ plej diversaj frazoskemoj. Sed antaŭ ol montri
al la partoprenantoj, kio estas stila ekzerco, mi komence metis
min mem en la situacion, pri kiu mi volis ilin trejni, jene. Mi
krajonis sur notlibro serion da fiksaj rim- kaj ritmoskemoj (pli
malpli fantazie nomitaj) kaj iris sidi sur la herbo de la Kvin<!--
-->petala Parketo, kun la intenco trovi unu simplan temon kaj
esprimi ĝin laŭ la tuta gamo de la formoj ĵus arbitre elektitaj.
La tago estis belega: tuj sin trudis emo liriki pri la admirinda
ĉirkaŭa naturo. Ve! Nerimarkinte mi sidis sur formikejo...</p>

<p>Kun ia honto, sed fidela al promeso farita al la staĝanoj,
ke tiuj ekzemploj diskoniĝos, mi prezentas ĉi-sube la rezulton.</p>
</div>

<!-- paĝo 59 -->

<p class="s12">POPOLKANTECE<br/>
Sur herbejo sidis mi,<br/>
kanton verki volis,<br/>
sed formikoj ĉiam pli<br/>
sur mi karmanjolis,<br/>
ĝis inspiro<br/>
kun ĝemspiro<br/>
ek!... forkapriolis.</p>

<p class="s12">RUBAJE<br/>
Naturo ĉiel kantas, la birdoj gajas trile,<br/>
al dolĉe verda herbo la suno oras brile,<br/>
ebrias la poeto pro riĉo de inspiro,<br/>
sed pro formika svarmo forkuras tuj, sterile.</p>

<p class="s12">ĈINESKE<br/>
Sub plora salik'<br/>
formika trafik'<br/>
elpelas min for<br/>
kaj mortas lirik'.</p>

<p class="s12">JAPANESKE<br/>
a) Sur herbo restas<br/>
verkonto pri Naturo.<br/>
Formik' protestas.</p>

<p class="s12">b) Ĉu bukolike<br/>
sur la herbejo verki?<br/>
Ne! Formikpike.</p>

<p class="s12">VARITAKTE<br/>
La naturo gestis invite,<br/>
mi volis verki pri ĝi,<br/>
sed formikoj pike, incite,<br/>
min forkurigis kun kri'.</p>

<!-- paĝo 60 -->

<p class="s12">LIMERIKE<br/>
Jen estis poet' en Bureso<br/>
verkonta pri suna kareso<br/>
sed balo formika<br/>
jen tikla, jen pika<br/>
kondamnis lin al malsukceso.</p>

<div class="prozo">
<p class="unua"><i>Pli laŭ la tradicia spirito de limeriko, kies lasta verso ĝenerale
enhavas aludon, ofte dusencan, al io maldeca:</i></p>
</div>

<p class="s12">Surherbis Buresa pedanto<br/>
strebanta rivali kun Danto,<br/>
sed, peke, pro pikoj<br/>
de mokaj formikoj<br/>
inferis en li nur fikanto.</p>

<p class="s12">TRAGEDIE<br/>
Mi sidis sur herbejo kaj la someron ĝuis,<br/>
pri plaĉo de Naturo inspiro verve fluis,<br/>
Ve! Aĉa formikaro sovaĝe pikis min,<br/>
kaj el poema belo postrestis nur ruin'.</p>

<p class="s12">BALKANECE<br/>
Kiam mi eksidis sur la herbon,<br/>
tuj formikoj tiklis min ĉe krur'.<br/>
Vane mi esploris mian cerbon<br/>
serĉe al versado pri Natur'.<br/>
Kaj anstataŭ kanto pri lazur'<br/>
aŭ gloranta la pacigan verdon,<br/>
jen aŭdiĝis unu vorto nur:<br/>
„Merdon!“</p>

<div class="prozo">
<p class="unua">Ap. en LF, 1988/114</p>
</div>

<hr/>

<!-- paĝo 61 -->

<div class="prozo">
<p class="unua">Al la antaŭparolo de Henri Vatré kaj al la komentarioj de Va<!--
-->lano mem, mi min permesas aldoni metrikan noteton: temas
pri tipe originala rimoskemo, kiun la aŭtoro de „La Verko de
la Jaro 1976“ — <i>Ĉu vi kuiras ĉine?</i> — kelkfoje uzas.</p>

<p>Vatré nomas ĝin ‚aborta rimo‘, sed almenaŭ la ĉi-koncer<!--
-->na difino en PARNASA GVIDLIBRO montras tute alian aferon.</p>

<p>Efektive ne temas pri asonanco, sed pri rimsistemo, en
kiu la radikoj rimiĝas laŭ unu skemo kaj la finaĵoj laŭ alia.
Ekzemple:</p>

<table class="tab1">
<tr><td><i>Jen fl<span class="ss">or</span>O</i></td>  <td>a</td>  <td>A</td></tr>
<tr><td><i><span class="ss">or</span>AS:</i></td>      <td>a</td>  <td>B</td></tr>
<tr><td><i>prin<span class="ss">temp</span>A</i></td>  <td>b</td>  <td>C</td></tr>
<tr><td><i><span class="ss">temp</span>O.</i></td>     <td>b</td>  <td>A</td></tr>
<tr><td>&nbsp;</td></tr>
<tr><td><i>La s<span class="ss">un</span>O</i></td>    <td>c</td>  <td>A</td></tr>
<tr><td><i>j<span class="ss">un</span>AS:</i></td>     <td>c</td>  <td>B</td></tr>
<tr><td><i>trankv<span class="ss">il</span>A</i></td>  <td>ĉ</td>  <td>C</td></tr>
<tr><td><i>br<span class="ss">il</span>O.</i></td>     <td>ĉ</td>  <td>A</td></tr>
</table>

<p>Simile okazas, kun interesaj efektoj, ankaŭ en la poemoj:
<i>Printempo en la Moza Valo</i> kaj <i>Mi amas</i>.</p>

<p>La valana rimo eluzas do senkategoriece la radikojn, kaj
memstare la vortfinaĵojn.</p>

<p class="subnomo">Giorgio Silfer</p>
</div>

<hr/>

<!-- paĝo 62 -->

<h2>ENHAVO</h2>

<table class="tab2">
<tr><td>Bomboj falis</td>             <td>11</td></tr>
<tr><td>Premsonĝo</td>                <td>12</td></tr>
<tr><td>Lulkanto</td>                 <td>14</td></tr>
<tr><td>La pioĉanto</td>              <td>16</td></tr>
<tr><td>Kapturniĝo</td>               <td>19</td></tr>
<tr><td>La kialo</td>                 <td>19</td></tr>
<tr><td>Printempo en Moza Valo</td>   <td>20</td></tr>
<tr><td>Sezonoj</td>                  <td>22</td></tr>
<tr><td>Ripozo</td>                   <td>23</td></tr>
<tr><td>Studentaj jaroj</td>          <td>24</td></tr>
<tr><td>Ferie</td>                    <td>25</td></tr>
<tr><td>La amuzisto de la Reĝo</td>   <td>27</td></tr>
<tr><td>Mi amas</td>                  <td>29</td></tr>
<tr><td>Memore</td>                   <td>31</td></tr>
<tr><td>Urbolumoj</td>                <td>32</td></tr>
<tr><td>Donaco</td>                   <td>34</td></tr>
<tr><td>Ombroj dimanĉaj</td>          <td>35</td></tr>
<tr><td>Senpoveco</td>                <td>37</td></tr>
<tr><td>Havena nokto</td>             <td>39</td></tr>
<tr><td>Oazo</td>                     <td>40</td></tr>
<tr><td>Brila cerbo</td>              <td>42</td></tr>
<tr><td>Solena saluto</td>            <td>43</td></tr>
<tr><td>Ĝemeloj</td>                  <td>48</td></tr>
<tr><td>Spegule</td>                  <td>49</td></tr>
<tr><td>Kaj tiel plu</td>             <td>53</td></tr>
<tr><td>Balado pri atenta orelo</td>  <td>56</td></tr>
<tr><td>Balado pri vespera amo</td>   <td>57</td></tr>
<tr><td>Stilekzercado</td>            <td>58</td></tr>
</table>

<hr/>

<!-- Dorso -->

<div class="dorso">
<p>Poemaro modesta laŭ amplekso, sed ege riĉa
laŭ la vario de la temoj kaj formoj, ĝi montras
entute freŝan koncepton pri la rimedoj kaj celoj
de la poemarto. Per sia simplo kaj kristala
neteco, ĝi ne ambicias iĝi "populara", sed, pli
ĝuste, komprenebla por ĉiuj aŭ almenaŭ por la
plimulto el la legontoj.<br/>
<i>Henri Vatré</i></p>

<p><i>Johan Valano's [poetry] possesses a highly
transcendent quality, obtained through prosodic
patterns</i> (La poezio de Johan Valano posedas
alte transcendan kvaliton ricevitan tra prozodiaj
strukturoj).<br/>
<i>Pierre Ullman</i><br/>
"Schizoschematic Rhyme In Esperanto", Papers
on Language &amp; Literature, vol. 16, fall 1980, p.
438.)</p>
</div>

</body>
</html>
