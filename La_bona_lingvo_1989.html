<!DOCTYPE html PUBLIC "-//W3C//DTD XHTML 1.0 Strict//EN"
 "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="eo" xml:lang="eo">
<head>
<meta http-equiv="Content-Type" content="text/html; charset=UTF-8"/>
<title>La bona lingvo (1989)</title>
<style type="text/css">
h1 { text-align: center; }
.tit1 p { margin: 1ex; text-align: center; text-indent: 0; }
.tit2 p { text-align: right; }
.tit3 p { margin: 1ex; text-align: center; text-indent: 0; }
.tit4 p { text-indent: 0; }
h3 { font-style: italic; font-weight: normal; }
h3 em { font-style: normal; font-weight: bold; }
table { margin-top: 1ex; margin-bottom: 1ex; margin-left: auto; margin-right: auto; }
.tab1 { border-spacing: 1em 0; text-align: center; }
.tab2 { text-align: center; }
.tab2 td { padding: 1em; }
.d { border-right: solid thin; }
.s td { border-bottom: solid thin; }
.ss { text-decoration: underline; }
.tab3 { border-spacing: 2em 0; }
p { text-indent: 2em; margin: 0; }
p.dauxrigo { text-indent: 0; }
.citajxoj p { text-indent: 0; margin-top: 2ex; margin-bottom: 2ex; }
blockquote { margin-left: 4em; }
blockquote p { text-indent: 0; margin-top: 2ex; margin-bottom: 2ex; }
li p { text-indent: 0; margin-top: 2ex; margin-bottom: 2ex; }
.tab4 { width: 100%; }
.tab4 td.n { text-align: right; }
.dors p { text-indent: 0; margin: 10ex; }
</style>
</head>
<body>

<h1>La bona lingvo</h1>

<div class="tit1">
<p>Claude Piron</p>
</div>

<hr/>

<!-- paĝo 1 -->

<div class="tit2">
<p>CLAUDE PIRON</p>
<p>LA BONA LINGVO</p>
</div>

<!-- paĝo 2 -->

<!-- paĝo 3 -->

<div class="tit3">
<p>CLAUDE PIRON</p>

<p>LA BONA LINGVO</p>

<p>Eldonejo „PRO ESPERANTO” — VIENO<br/>
HUNGARA ESPERANTO-ASOCIO — BUDAPEST</p>

<p>1989</p>

<!-- paĝo 4 -->

<p>Frontpaĝo<br/>
de<br/>
Rita Lovag</p>

<p>ISBN 963 571 294 4</p>

</div>

<div class="tit4">
<p>Eldonis „Pro Esperanto” kaj Hungara Esperanto-Asocio, 1989<br/>
Respondeca eldonanto: Oszkár Princz<br/>
Respondeca redaktoro: Vilmos Benczik<br/>
Alsónémedi Nyomda 89.108</p>
</div>

<!-- paĝo 5 -->

<h2>1. ENKONDUKE</h2>

<h3>La bona lingvo</h3>

<p>Pri la bona lingvo mi babilos kun vi, se vi konsentas. "Bona
kiurilate?" vi demandas sendube, konscia pri la multaj sencoj de
tiu vorto. "Ĉiel," mi respondas. Ĝuste tion mi ŝatas pri tiu lin<!--
-->gvo, ke laŭ tiom da aspektoj ĝi bonas al mi.</p>

<p>Bona en la senco <i>bongusta</i>, ekzemple. Mi ĉerpas ĝuon el ĝi,
kompareblan kun la plezuro, kiun havigas bona manĝo aŭ vino
riĉ-aroma. Bona kiel <i>bona muziko</i>: orelplaĉa, melodia, ĝojdona
per la simpla harmonio de siaj sonoj. Bona, kiel oni parolas pri
<i>bona ŝerco</i>: trafa mi trovas ĝin, kapabla bele kaj laŭcele tuŝi.
Bona, kiel <i>bona okazo</i>. Vi sopiris havi libron elĉerpitan, kaj jen
hazarde en brokanta librejo vi trovas ĝin. Ne perfektan: iom
makulitan, kaj kun unu aŭ du paĝoj ete ŝiritaj. Sed ĝi malmulte
kostas, kaj vi akceptas ĝin kiel trezoron. Simile, esperanton oni
povas senti trezoro: ne perfekta, tute certe, sed tio estas
bonaĵo; se perfekta, ĝi impresus malpli home. Gravas, ke ĝi
kontentigas, ĉar ĝi respondas al sopiro. Bona trovaĵo multaj
sentas ĝin.</p>

<p><i>Morale</i> bona, ankaŭ, ĉar ĝi havas konsideron por la etuloj,
por tiuj, kiuj ne apartenas al prestiĝaj kulturoj aŭ al favorata
sociklaso. Estas pensige vidi, kiel altranguloj miskomprenas sin
reciproke, fuŝ-uzante lingvojn, kiujn ili ne regas, aŭ kiel ĝenate
ili rilatas inter si pere de tradukistoj, malgraŭ la longaj studoj,
la potenco, la povo ne ŝpari. Dum ĉe ni plej ordinaraj homoj,
sen mono, sen diplomoj, interkompreniĝas kvazaŭ propralingve.
Jes, morale bona, ĉar ĝi montriĝas pli justa ol iu ajn alia
metodo interkulture komuniki.</p>

<p><i>Psikologie</i> bona. Ĝi estas kvazaŭ modelo de psika sano. La
plimulto el la lingvoj estas nek tre konsekvencaj, nek tre
liberaj. Sed nia bona lingvo portas koheron al plej alta supro,
kaj lasas al ni pli da libera elekto, en la maniero esprimi nin,
ol iu ajn alia komunikilo. Tre rigora ĝi estas, kaj postulas
disciplinon (ni nur pensu pri la <i>n</i>-finaĵo), sed kadre de tiu
rigoro, kiom da libereco ĝi havigas al ni! En kiu lingvo eblas
<!-- paĝo 6 -->
elekti laŭplaĉe inter <i>mi vin dankas</i>, <i>mi dankas vin</i> kaj <i>mi
dankas al vi</i>? Inter <i>li ludas gitaron kun fervoro</i> kaj <i>li fervore
gitaras</i>? Precize la rigora senco de la finaĵoj liberigas la koron
kaj la menson, stimulas kreemon fekunde. Tial spontaneco
trovas en ĝi eblojn plene disvolviĝi, kiuj ne havas similon
alilingve. Kiu scias tiel bele akordigi rigoron kun libereco,
penson kun sento, tiu estas psike enviinde sana.</p>

<p>Bona, en la senco <i>bonkora</i>. Helpema, kiel <i>bona amiko</i>. Kiom
da problemoj ĝi helpas solvi ĉe vojaĝantoj! Kiom da ĝojo ĝi
alportas, vibrigante la korojn samtakte, kreante tiujn okazojn,
en kiuj ni interkulture retroviĝas, ĉefe por <i>amikumi</i>, laŭ la bela,
profunde homa esprimo de Roger Bernard! Kiel bone ni sentas
nin, babilante per ĝi! Intensan dankemon mi sentas, kiam mi
pensas pri tiu aspekto de ĝia boneco: ĝi stimulas bonajn sentojn,
kiuj igas la vivon pli riĉa. Ĝi disradias bonecon.</p>

<p>Bona lingvo, kontraste al malbona lingvouzo. Kion signifas uzi
malbonan lingvon? Neklara esprimo, eble. Tamen ni diras, ke tiu
aŭ tiu <i>bone</i> parolas aŭ verkas, tiu alia <i>malbone</i>. Devas esti io
ĝusta en tiu juĝo, eĉ se la meza esperantisto ne povus taŭge
precizigi, kio. Jes, pli bona lingvo kaj lingvo malpli bona ekzistas
tiusence. Sed kio estas la bona lingvo?</p>

<p>Pri tiu <i>bona</i> lingvo — en la diversaj sencoj de la vorto — mi
ŝatus dividi kun vi la fruktojn de mia meditado. Sed, kiam mi
traktos pri punktoj, pri kiuj homoj disopinias, bone konsciu, ke
mi esprimos nur mian senton, aŭ la konkludon de mia pripensado,
ne "veron", kiun mi volus trudi, timante, ke, se oni ne respektos
ĝin, esperanto disfalos.</p>

<p>Mi fidas je la sana prudento de nia kolektivo. Esperanto, kiel
ĉiu vivanta lingvo, prezentas diversajn formojn; ili estas kelkfoje
tre rivalaj, ĉar ili spegulas konkurajn konceptadojn pri la esenco
de monda komunikilo. Eble du formoj de esperanto kunekzistos
senĝene, same kiel nun kunekzistas la brita kaj la usona formoj
de la angla. Sed pli probable la historia evoluo favoros unu el
tiuj formoj. Miaopinie, neniu aŭtoritato elektos. Decidos, nekons<!--
-->cie, la uzantaro, laŭ ekvilibro inter bezonoj kaj ebloj, inter
diversaj manieroj taksi belecon kaj klarecon. Instinkte ĝi trovos,
kio plej bone taŭgas por ĉiuj en la lingvo-evoluiga ludo. Tiel ja
<!-- paĝo 7 -->
lingvo disvolviĝas. Kaj, kvankam tion multaj ŝajne ankoraŭ ne
rimarkis, esperanto ne plu estas projekto; ĝi estas lingvo.</p>

<p>Jes, pri ĉio ĉi mi dezirus ĉi-verke babili. Sed eble, unue, mi
klarigu, kial.</p>

<h3>Iom pri la fono de ĉi tiu verketo</h3>

<p>De pluraj flankoj oni petas min verki broŝuron por difini
mian starpunkton pri esperanto iom pli detale ol en la kelkaj
artikoloj, kiujn mi publikigis. Mi tion des pli volonte faros, ĉar
mi ricevas, letere aŭ parole, multajn demandojn pri tiu aŭ alia
punkto, kaj ofte mi pensis, ke estas bedaŭrinde ne publikigi la
respondojn, ĉar, kiel ajn subjektivaj ili estas, ili povas interesi
pli ol unuopulon.</p>

<p>Mi ĵus uzis la vorton <i>subjektiva</i>. Iom da komentado necesus
tiurilate. Mi ŝatus objektivi. Sed de pluraj jardekoj nun mi
observadas diskutojn pri lingvoj, en kadroj plej diversaj, kaj
ĉiufoje min frapas la konstato, ke objektiveco tiukampe aperas
neebla. Kial? Verŝajne ĉar lingvo estas tiel intime ligita al la
kerno de nia konscio pri ni mem kaj pri nia identeco, samkiel al
la prarilatoj kun tiuj, kiuj instruis al ni paroli (plej ofte la
patrino), ke nia sinteno pri ĝi estas multe pli ol intelekta star<!--
-->punkto, eĉ se tion ni ne povas vidi mem: ĝi estas interplektita
kun primitivaj sentoj kaj emocioj kuŝantaj tre profunde en ni,
kiuj sen nia scio enmiksiĝas tuj ĉe mencio de lingvo. Tial diskuto
pri lingva punkto emas eksciti nin pli ol la situacio pravigus.</p>

<p>Objektivi mi do provos, sed kun plena konscio, ke, plej
probable, ne prosperos al mi. Por ke vi povu rigardi miajn kon<!--
-->siderojn kun kiel eble plej granda distanco — t.e. por ke vi povu
juĝi, kion mi ĉi-sube diros, restante kiel eble plej libera, plej
neinfluata de mi — mi tuj klarigos la fontojn de mia prilingva
subjektiveco. Pli bone komprenante, kiel kaj kial mi alvenis al
mia nuna vidpunkto, vi povos pli ĝuste taksi, kiom ĝi validas
via-kaze. Mi esperas, ke vi bonvolos afable pardoni tian
sinprezenton: ĝi ŝajnas al mi necesa, por ke ĉio estu klara
inter ni. Se tiu historio ne interesas vin, transiru tuj al la dua
ĉapitro.</p>

<!-- paĝo 8 -->

<h3>Stranga esperantisteco</h3>

<p>Mia intereso pri lingvoj sendube fontas el mia junaĝa malkovro
de esperanto, kiu okazis jene. Mi estis naŭjara, kiam trafis en
miajn manojn multlingva presita papereto, kiu akompanis tiu<!--
-->epoke (1939, 1940) filmojn produktatajn de la firmao Gevaert. Ĝi
entenis du partojn; la dua titoliĝis <i>Garantio</i> kaj pri la unua mi
memoras nur, ke ĝi komenciĝis per la vorto <i>Senpaga</i>. Tiu vorto
kvazaŭ hipnotigis min, tiom ĝi malsimilis al sia traduko en la
aliaj lingvoj. Kaj jen fulme ekkompreno ekbrilis en mi: en mia
loka dialekto, ja, <i>/sẽ/</i> signifis "sen" kaj <i>/pají/</i> "pagi". Ke en tiu
lingvo kun la stranga nomo (stranga per tio, ke ĝi elvokis nek
landon nek popolon) la franca <i>gratuit</i> esprimiĝas per unu vorto
kunmetita el la ideoj "sen" kaj "pagi", tio estis pli ol mirinda:
admirinda. Tiusekunde mi enamiĝis al la lingvo. Kaj mi decidis,
ke iam mi scios ĝin.</p>

<p>Dum du jaroj mi provis trovi manieron lerni la miraklan
lingvon, sed vane. Mi trovis en la granda franca vortaro <i>Larousse</i>
mallongan klarigon indikantan la funkcion de ĉiu finaĵo, kaj per
ĝi mi analizis mian Gevaert-dokumenton, pli kaj pli admire, sed
ankaŭ pli kaj pli malĝoja pri la nepovo lerni plu. Unu el miaj
onkloj estis siatempe esperantisto kaj ankoraŭ havis librojn pri
la lingvo, sed li loĝis malproksime kaj pri lia iama aparteno al
la movado mi eksciis nur post pluraj jaroj.</p>

<p>Fakte, min helpis hazardo. En iu subtegmento, amiko trovis
malnovan volumon, kiu estis bindita kolekto de revuo porknaba
el la jaroj 20-aj. En ĉiu numero troviĝis esperanto-leciono.
Avide mi ĵetiĝis sur ĝin. Post eble tri monatoj mi legis la lastan
tekston, kiun mi plene komprenis. Kvankam mi neniam uzis la
lingvon aktive, escepte por fari la ekzercojn, mi havis la senton,
ke mi nun posedas ĝin. Eble miaj subjektivaj starpunktoj pri la
lingvo devenas de tio, ke el tiu iluzio mi neniam resaniĝis. Estis
infaneca reago: la fakto, ke mi atingis la lastan lecionon, signifis
por mi, ke mia studo nun estas kompleta.</p>

<p>Iusence, ĝi montriĝis kompleta: mi povis per ĝi esprimi ion
ajn. La radikaro, kiun mi disponis, estis limigita. Sed la ebloj
<!-- paĝo 9 -->
kombini, kiujn la strukturoj de la lingvo al mi havigis, estis tiel
vastaj, ke mi ne devis peni multe por trovi solvon al ĉiuj
esprimproblemoj. Mi bedaŭrinde ne memoras verajn ekzemplojn,
sed la sistemo estis jena: se mi bezonis vorton por la koncepto
"imagu al vi", kaj tiu ne troviĝis en mia vortprovizo, neniam mi
pensus, ke mi povus enkonduki novan radikon, mi provis esprimi
la ideon per la haveblaj elementoj. Mi do diris, ekzemple, <i>bildigu
al vi</i> aŭ <i>prezentu al vi</i>. Se mankis la vorto "traduki", mi diris
<i>translingvigi</i> aŭ <i>alilingvigi</i>, aŭ uzis formon kiel <i>esperantigi</i>, <i>el<!--
-->angligi</i>, k.s. Fakte, kiel dirite, la du menciitaj radikoj troviĝis en
mia vortareto, sed mi tamen uzis ankaŭ la sinonimojn, kiujn mi
elpensis, ĉar ĝuste la fekundeco de la vortfara sistemo estis por
mi plej dankoveka donaco, senkompare ĝojdona.</p>

<p>Tiutempe, mi ne sciis, ke ekzistas esperantistoj. La plenkres<!--
-->kuloj, kiujn mi demandis pri la verko de Zamenhof, respondis, ke
temas pri fiaskinta projekto, aŭ pri speco de eksperimenta
lingvo, kiun neniu iam ajn parolis.</p>

<p>Negrave. Mi tiom enamiĝis al ĝi, ke ĝi fariĝis la lingvo plej
uzata en mia pensado. Kiam mi estis sola, mi parolis per ĝi
laŭtvoĉe, por frandi ĝiajn sonojn, kaj probable ankaŭ por la
plezuro konstati, kiel kontentige vortoj surprize trafaj spontane
formiĝas en mi. Mi ne serĉis tiujn vortojn. Mi nur havis penson,
kaj eldirante ĝin, mi mire rimarkis ian novkombinon, kiun mi
trovis plaĉa kaj esprima. Kun ĉiu tago kreskis mia admiro al la
lingvo. Mi uzis ĝin por verki taglibron, en kiu lokiĝis ankaŭ
multaj kantoj kaj poemoj.</p>

<p>Post iu tempo, unu el miaj fratoj lernis la lingvon, kaj, ĉar
la cirkonstancoj apartigis nin dum unu jaro, ĝi iĝis tiutempe nia
letera komunikilo. Ĝi rolis por ni kiel sekreta lingvo. Perfekte
taŭga.</p>

<p>Kaj jen, kiam mi estis 15-jara, sekve al hazardoj, kiujn
detaligi estus tro tede, mi ekkonis la esperanto-mondon. Mi
estis ege ĝoja ekscii, ke mia frato kaj mi ne estas soluloj, ke
ankaŭ aliaj homoj admiras la zamenhofan mirindaĵon, kaj aktive
uzas ĝin. Ve! La unua renkonto estis katastrofa. Mi defalis de
plej alte. El la vundo (la <i>traŭmo</i>, se vi preferas fakĵargoni),
kiun mi travivis tiufoje, mi neniam resaniĝis. Tiuj franclingvanoj
<!-- paĝo 10 -->
parolis ne tre flue, multaj eĉ preskaŭ balbute, pro nebona
regado de la lingvo, kaj ili uzis, kun terura lastsilaba akcentado,
ĉiaspecajn vortojn, kiujn — laŭ mia tiama impreso — ili simple
ĉerpis el aliaj lingvoj, ĉefe el la franca, maskante la fremdecon
per esperantaj finaĵoj.</p>

<p>Eble jam okazis al vi, ke en malnova urbo vi ege ŝatis
placon, ĉar ĝin ame kaj arte aranĝis, antaŭ longe, homoj plej
talentaj, kaj jen vi revenas post iom longa restado alilande,
antaŭĝojas la revidon kaj... ĉio estas fuŝita. La harmonion de la
loko oni mortbatis: malaperis la malnovaj tilioj, kiuj ornamis ĝin
kaj plaĉe bonodoris, staras nun moderna alta konstruaĵo, kiu
fuŝas la tutan etoson, oni forprenis la antikvan fontanon por
fari spacon por la aŭtoj, unuvorte, oni multrilate difektis ion
plej karan al via koro. <i>Sakrilegio!</i>, vi diras al vi, amare.</p>

<p>Tian senton mi havis, renkontante miajn unuajn esperantistojn.
Ili difektis ion, kio estis sankta. Ili ne konsciis la belecon. Pri
la fekundeco de la genia sistemo, ili ŝajne havis neniun ideon.
Kaj la lingvon ili tiom komplikis al si, ke ili ne povis uzi ĝin
flue. Mi sentis min perfidita.</p>

<p>Sed samtempe mi eksciis, ke esperanto uziĝas tutmonde. Jes,
eĉ en Japanio kaj Ĉinio, eĉ en Orienta Eŭropo, eĉ en Sudameriko.
Resti sola kun mia riĉa, flua, sed bazvortara lingvo estus stulte.
Por la kontaktoj mi do rezignacie akceptis (iom) ŝanĝi mian
lingvaĵon. Baldaŭ mi korespondis kun diverslandaj esperantistoj,
i.a. knaboj el orienta Azio, samaĝaj kiel mi, kun kiuj mi inter<!--
-->ŝanĝis plej interesajn leterojn. Kaj jen dua suprizo: iliaj leteroj,
kvankam ne plene laŭnormaj gramatike, estis en la sama lingvo,
kiun mi sola, aŭ kun mia frato, praktikis dum tri jaroj! Ni povis
tuŝi ĉiajn temojn, kaj perfekte interkompreniĝis. Ni intersendis
ŝercojn kaj poemojn, kaj por tio ne necesis dikaj vortaroj. Mi
retrovis plezure la <i>bonan lingvon</i>, kiun mi tiom amis...</p>

<h3>Tri pliaj konvinkofontoj</h3>

<p>Al tiu historio mi devas aldoni tri faktojn por klarigi, kial mi
preferas kombini elementojn el la baza provizo, kiam tio eblas
por esprimi la koncernan ideon, ol uzi vortojn transprenitajn el
nacilingvo.</p>

<!-- paĝo 11 -->

<p>Unue, mia ĉina korespondanto enkondukis min en sian
lingvon, kaj mi efektive ĝin plu lernis, ĝis, post multaj jaroj, mi
ricevis diplomon pri ĝi. Mi do rimarkis, ke er-kombinemo ne
estas fantazio mia, sed ke ekzistas lingvoj, en kiuj ĝi estas la
normala maniero riĉigi la vortaron. Ŝokis mian senton pri
justeco, ke kiam mi, okcidentano, unuafoje en mia vivo renkontas
en ĉina teksto la vortojn "helikoptero" aŭ "teologio", mi ilin tuj
komprenas, malgraŭ la plena ĉineco de ilia aspekto, ĉar ili estas
formitaj el jam konataj eroj, dum ĉino lerninta esperanton devas
ĉu diveni laŭ la kunteksto (sed ne ĉiam estas kompreniga
kunteksto), ĉu traserĉi vortaron, ĉu miskompreni (<i>teologo</i>
unuavide ŝajnas esti fakulo pri teo; ni ja nomas <i>vinologo</i> la
fakulon pri vino, kaj en lando, kie estas multaj specoj de teo,
kun subtilaj aromnuancoj, ekzistas rilate al teo homoj kom<!--
-->pareblaj al vinologoj pri vino). Ankoraŭ nun, la neegaleco
sentiĝas dolore: kial mia lingvo stumbligas lin, dum lia min
helpas?</p>

<p>Dua grava faktoro en mia starpunkto estas, ke mi fariĝis
tradukisto en UN. Nu, profesia tradukisto ne rajtas fabriki
lingvon laŭplaĉe. Lia tasko estas transigi en sistemon, kiu estas,
kio ĝi estas — kun la propraj mankoj kaj limigoj — pensojn
esprimitajn en alia sistemo. En UN, ni tradukis ĉefe el la angla.
En tiu lingvo ekzistas grandega kvanto da vortoj, kiuj ne havas
samsencaĵon en la franca. Ĉiufoje, kiam tradukisto renkontas
vortojn kiel <i>to fix</i>, <i>pattern</i> aŭ <i>issue</i>, li devas elpensi taŭgan
manieron esprimi la ideon laŭ la koncerna frazo, ĉar li ne
disponas jam-pretajn francigojn, ĉiatekste uzeblajn, same kiel ne
ekzistas jam-preta francigo de vortoj kiel <i>trafa</i>, <i>taŭga</i> aŭ
<i>amikumi</i>. Alivorte, tradukisto, se li volas konservi sian postenon,
devas akcepti la principon: "mi adaptu min al la lingvo, ne la
lingvon al mi". En UN mi travivis rilate la francan ion similan
al tio, kion mi sentis kiel 12-jarulo rilate al esperanto: la sis<!--
-->temon mi ne rajtas ŝanĝi, mi trejnu min trovi la solvojn al la
esprimproblemoj kadre de la sistemo. Nur tia disciplino, miaopinie,
ebligas plene malkovri la riĉaĵojn, kiujn ĉiu lingvo latente portas
en si.</p>

<!-- paĝo 12 -->

<p>La tria faktoro estas, ke, forlasinte la tradukan profesion, mi
fariĝis plifeliĉigisto. Bonvolu pardoni la enkondukon de tiu vorto,
sed ĝi estas trafa ekzemplo pri miaj esprimproblemoj. En la
franca, mi neniam scias, kiel difini min laŭprofesie. Mi oficiale
estas psikanalizisto kaj psikoterapiisto. Sed psikanalizo inkluzivas
teoriojn kaj praktikojn, kiujn mi ne aprobas kaj ne uzas, kaj
"terapiisto" elvokas la kuracadon de malsanulo, dum la homoj,
kiuj venas al mi, ne estas speciale malsanaj. Mia agado konsistas
el tio, ke mi helpas (aŭ provas helpi) ilin fariĝi pli feliĉaj.
Esperanto ebligas esprimi unuvorte, kion mi franclingve povas
klarigi nur per longa frazoĉeno.</p>

<p>Estu kiel ajn, fakto estas, ke homoj venas rakonti al mi plej
konfidence pri sia vivo, siaj problemoj, siaj sentoj, sonĝoj kaj
revoj. Ili pritraktas la sencon de la vivo, la malfacilon orientiĝi
en la politikaj, sociaj aŭ ekonomiaj realaĵoj, ili raportas pri sia
religia historio kaj siaj seksaj ĝenoj, unuvorte ili parolas pri ĉio
ajn. Kelkaj — ĉefe intelektuloj — komence parolas per komplika
lingvo. Sed ju pli kreiĝas etoso de fido, ju pli ili profundiĝas en
la fundaj tavoloj de sia psiko, des pli la vortprovizo fariĝas
baza. Kial? Verŝajne ĉar tio sufiĉas kaj montriĝas pli efika.</p>

<p>Mia sperto estas, ke la komunikado tiam disvolviĝas pli bone,
kaj tiu malkovro de simpla lingvaĵo por esprimi, tre nuance,
malsimplajn faktojn kaj sentojn ŝajnas esti faktoro en evoluo al
stato pli kontentiga. Eble malsimpla esprimado estas masko, kaj
la transiro al alia maniero eksterigi sin signas pliproksimiĝon al
la vero, al la realo. Kaj vero efikas sanige. Mi do scias, pro
sperto ĉiutaga, ke plej simplaj lingvaj rimedoj ebligas komuniki
je ege alta grado de komplekseco. Tiun miraklon ni ŝuldas al la
senfinaj ebloj de kombinado. La sep notoj de la gamo ebligas
verki mirindajn simfoniojn, kaj la dudekkelkaj literoj de nia
aboco komunikas same profundajn pensojn, kiel komplika,
plurmilsigna sistemo de hieroglifoj.</p>

<!-- paĝo 13 -->

<h3>La francoj kaj mi</h3>

<p>En ĉi tiu verko mi plurfoje priparolos francajn kutimojn, la
francan pens- kaj edukmanieron, la francan influon al esperanto.
Plej ofte kritike. Certe, tio estas kampo, en kiu mi ne povas
objektivi, kaj mi esperas, ke miaj francaj legantoj komprenos
mian partiecon kaj sukcesos defendi sin kontraŭ miaj asertoj,
kiuj riskas esti troigitaj.</p>

<p>Dum dekkvin jaroj de mia vivo, mi troviĝis en la nekomforta
situacio esti nefranca francparolanto meze de francoj, el kiuj la
plimulto estis parizaj. Sed la rilatoj kun tiu francaro, intelektuloj
vivantaj ekster Francio, estis ege malfacilaj. Tre ofte ili alprenis
superecan sintenon, al kiu mia antaŭa vivo tute ne preparis min,
kaj al kiu mi ne sciis, komence, trovi taŭgan reagon. La kaŝita
mesaĝo, en iliaj diroj, estis: "Kiel vi povas esti tio, kio vi estas,
tiel malsama ol ni?" Ofte, ili vundis min. Ofte, sub miaj okuloj,
ili humiligis aliajn, kies sola kulpo estis, kiel ĉe mi, esti
nefranco, aŭ ne esti trapasinta la francan lernejsistemon kaj do
havi en sia kulturo nepardoneblajn truojn. Tiuj homoj konstante
funkciis antaŭjuĝe, kaj mia neakcepto de tiu maniero pensi
incitis ilin.</p>

<p>Mi konscias nun, ke tio estis psike nesana medio, kaj ke estus
terura eraro juĝi la francojn laŭ tiuj strangaj specimenoj. Sed la
amasefiko estis tia, la vundado tiel ofta, ke tiu sperto stampis
min. Eble io tro akra en miaj juĝoj pri la franca lingvo, aŭ pri
la rilato de la francoj al esperanto, fontas el tiuj inferaj
travivaĵoj. Ree mi konstatas, malfiere, ke mi ne kapablas
objektivi. Mi ŝatus, sed... Ne postulu, ke hundo, kiujn infanoj
ade turmentis, ne boju, kiam infano pasas, eĉ plej bonkora kaj
hund-ama.</p>

<p>Tamen mi emfazu, ke similan agmanieron mi preskaŭ neniam
renkontis ĉe francaj esperantistoj. Tio pensigas, ke esperanto
utile distancigas de aĉaj naciaj kutimoj, aŭ ke venas al ĝi
homoj, kiuj tiujn ne aprobas.</p>

<!-- paĝo 14 -->

<p>Ĉu mi tedis vin, parolante pri mia persona historio? Mi petas
vian amikan pardonon. Precize ĉar mi kredas, ke vero multe
helpas solvi problemojn, mi nepre devis rakonti la veron pri mi.
Nun vi scios, kie fontas mia eventuala partieco. Kaj sekve via
juĝo estos pli libera.</p>

<!-- paĝo 15 -->

<h2>2. LA SPIRITO DE LA LINGVO</h2>

<h3>Lingvo, kiu ekzistas</h3>

<p>Por UN kaj por Monda Organizo pri Sano mi laboris sur la
kvin kontinentoj (aŭ pli ĝuste mondopartoj, ĉar mi laboris en
Guam, en Nov-Zelando, en Japanio, kiujn nomi kontinentaj
estus ne rigore). Preskaŭ ĉie mi kontaktis kaj renkontis esper<!--
-->antistojn. Al la grandega bonŝanco tiel povi vojaĝi kaj labori
en lokoj al mi fremdaj aldoniĝas plia: mi ofte estas invitata al
esperanto-aranĝoj, ĉu por gvidi lingvokurson, ĉu por instrui pri
tio aŭ tio ĉi, ĉu por prelegi, eĉ (ĉiaj ŝatoj ekzistas en la
homaro) por kanti. Krome, mi ricevas dekon aŭ dekduon da
esperantlingvaj leteroj ĉiusemajne, pri temoj plej diversaj, de
psikologia problemo ĝis la politika organizo de Svislando tra
demandoj prilingvaj kaj komentoj pri mia verkado. Fine, ĉia<!--
-->specaj landaj, lokaj kaj fakaj grupoj aŭ asocioj regaladas min
per siaj bultenoj, ofte modestaj amatoraĵoj, kelkfoje broŝuro aŭ
revuo plej bele presita.</p>

<p>Rezulte, mi havas bonan, ĉiutagan kontakton kun la lingvo,
tia, kia la ordinaruloj ĝin uzas. El 1000 kontaktoj miaj kun
esperantistoj el la tuta mondo, 999 ja estas kun senprestiĝaj
lingvouzantoj, kaj nur unu kun akademiano, gramatikisto aŭ
verkisto. La konkludo, al kiu tiu sperto min kondukas, eble
aperos al vi plej banala: esperanto ekzistas.</p>

<p>Kion tio signifas? Ke ĝi estas <i>reala lingvo</i>, matura, firmiĝ<!--
-->inta en kolektivo, kiu ĝin uzadas tute kontentige. Ke ĝi estas
fleksebla, forta, kapabla. Ke ĝi estas komparebla kun la franca
kaj la indonezia, la nederlanda kaj la hebrea, lingvoj tre mal<!--
-->samaj, ĉiu je malsama epoko de sia vivovojo, kaj sekve kun
propraj mankoj (kiuj kaŭzas la suferojn de la tradukistoj!), sed
ĉiu kun sufiĉaj rimedoj por respondi al la normalaj bezonoj de
komunikado. En tiu reale uzata esperanto radikas la lingvo,
kiun mi nomas <i>bona</i>.</p>

<!-- paĝo 16 -->

<p>En ĝi kuŝas mia normo. Mi rifuzas serĉi normon ĉe aŭtori<!--
-->tatoj, ĉar mi kredas esperanton esence demokratia. Zamenhof ja
rezignis posedrajton super la lingvo, li al ĝi ne donis nomon, li
rifuzis, ke oni nomu lin kreinto de la lingvo, sed akceptis nur
la titolon "iniciatinto"; krome, estas klare, laŭ multaj liaj diroj,
ke li fidis la ĝustecon de kolektiva, anonima disvolvo, kaj ne
individuajn decidojn, arbitrajn per sia naturo mem. Li diris
ekzemple:</p>

<blockquote>
<p>"La sola celo, kiun la Fundamento havas, estas nur:
gardi la lingvon kontraŭ <i>anarĥio</i>, kontraŭ reformoj
<i>arbitraj</i> kaj <i>personaj</i> (...), kontraŭ forĵetado de
malnovaj formoj, antaŭ ol la novaj estos sufiĉe
<i>elprovitaj</i> kaj tute definitive kaj sendispute <i>akcep<!--
-->titaj</i>." (L. L. Zamenhof, <i>Lingvaj Respondoj</i>, n-ro
144, Marmande: Esperantaj Francaj Eldonoj, 1962,
p.114—115. La emfazitajn vortojn substrekis Zamenhof
mem.)</p>
</blockquote>

<p>En tiu sama respondo, li montras, ke la lingvo</p>

<blockquote>
<p>"devas trabati al si la vojon ne per ia potenca
dekreto, sed per laborado de amasoj" (L. L. Zamen<!--
-->hof, <i>samloke</i>, p. 115).</p>
</blockquote>

<p>Tiu laborado de amasoj okazis, kaj ni nun disponas lingvon,
antaŭ kiu, miaopinie, la plej konvena sinteno estas respekti ĝin.
La opinioj de Zamenhof estas estimindaj kaj multon ni povas
ĉerpi ĉe li, sed li ne plu estas aŭtoritato, en tiu senco, ke oni
severe sekvu lian lingvouzon. La lingvo ja ŝanĝiĝis. Ekzemple, li
ĝenerale diris <i>evolucio</i>. Sed la kolektivo tiusence nun preskaŭ
ĉiam diras <i>evoluo</i>, kaj sentas ĉi-lastan formon pli tipe esperanta
ol la malnoviĝintan <i>evolucio</i>. Tial <i>evoluo</i> estas por mi, nuntempe,
pli bona formo. Pro la sama kialo mi preferas <i>komenti</i> al la
zamenhofa <i>komentarii</i>, <i>rezulto</i> al lia <i>rezultato</i> kaj <i>spontana</i> al
la oficiala <i>spontanea</i>. Kiam du formoj ŝajnas al mi egale uzataj
en la kolektivo, mi alprenas la pli mallongan.</p>

<!-- paĝo 17 -->

<p>Simile, mi respektas PIV pro ĝiaj tre multaj kaj laŭcele
aranĝitaj citaĵoj, sed mi ne akceptas ĝiajn difinojn kaj
preskribojn, se ili ne spegulas la ĝeneralan uzadon (PIV
rekomendas elekti <i>ami</i> en kazoj, kiam la ege plej multaj
lingvanoj uzas <i>ŝati</i>, aŭ <i>Izraelio</i>, malgraŭ la ĝenerale uzata
formo — ankaŭ en la lando mem — <i>Israelo</i>). La opiniojn de
Zamenhof, same kiel tiujn de Kalocsay kaj Waringhien, aŭ tiujn
de Haupenthal kaj de Diego, aŭ tiujn de Rikardo Ŝulco, aŭ
ankaŭ tiujn de Piron aŭ Valano, mi povas trovi interesaj, sed,
laŭ mia konceptado, ili havas neniun povon difini, kiamaniere
oni esprimu sin.</p>

<p>Okazas, ke tiaj homoj (inkluzive min) alprenas tonon
aŭtoritatan, kvazaŭ ili havus ian ĉielan komision deklari, kio
estas ĝusta kaj kio malĝusta. Sed ne lasu tiun maskon influi
vin. Estas konata tekniko, cetere ofte nekonscia kaj purintenca,
de vendistoj kaj politikistoj: por trudi ion, oni parolu, kvazaŭ
oni havus kompetentecon, potencon, kaj scius pli bone ol la
aliaj. Tia pretendata aŭtoritato impresas. Sed same kiel, "por ke
lingvo estu internacia, ne sufiĉas nomi ĝin tia", same, pri
lingvaj punktoj, por havi la povon decidi por la aliaj, ne
sufiĉas tiun arogi al si. Nur la sumo de la spontanaj decidoj de
tiuj, kiujn Zamenhof nomis la <i>amasoj</i>, fakte difinas la lingvon.</p>

<p>Bedaŭrinde, la afero estas pli kompleksa ol la ĉi-supraj
linioj povus pensigi. Homoj ja estas ege imitemaj. Ili bezonas
modelojn. La kolektivo do serĉas, ĉe tiu aŭ tiu ĉi, ekzemplojn
de bona lingvo. Tial okazas subtila ludo reciprok-influa: la
kolektivo serĉas modelojn ĉe verkistoj aŭ belparolantoj, sed
akceptas imiti nur tiujn, kiuj uzas la lingvon konforme al ĝia
sento pri ĝi. Por esti akceptitaj, aŭtoroj kaj paroladistoj do
devas mem senti, kian lingvon la kolektivo preferas, kaj kapabli
uzi ĝin. Se ili ne respektas la lingvosenton de la kolektivo, ili
restas surborde. Ili ne trovas lokon en la fluo de la ĝenerala
evoluo. Malmultaj verkistoj tion komprenis, bedaŭrinde. La
plimulto uzas lingvon, kiu ne respondas al la deziroj de la
lingvanaro. Rezulte, ties sopiro, apenaŭ konscia, esprimata nur
malofte, sed profunda kaj vera, plu vibras senresponde.</p>

<!-- paĝo 18 -->

<h3>Riĉas la reala lingvo</h3>

<p>Tipa ekzemplo pri la "reala lingvo" estas la verko de Tibor
Sekelj <i>Mondo de Travivaĵoj</i> (Pizo: Edistudio, 1981). Tiuj viglaj
raportetoj pri plej interesaj spertoj de nia fama mondesploranto
uzas tute normalan lingvon, la lingvon, kiun oni ĉie aŭdas, kiam
oni travojaĝas la planedon esperantiste.</p>

<p>Nu, jes ja, certe, la ĵusa diraĵo ne estas centprocente valida;
enestas en tiu libro kelkaj formoj, kiuj ne apartenas al la
ordinara lingvo. Ekzemple Sekelj jen kaj jen uzas la vortojn
<i>ascendi</i>, 'supreniri', kaj <i>descendi</i>, 'malsupreniri'. Estus pedante
tion riproĉi al li. Fakte mi danku lin, ĉar tiu "makuleto" — laŭ
mia plej subjektiva takso — liveras al mi pretekston por ilustri
miajn ideojn pri la <i>bona lingvo</i>. Efektive, oni ofte kritikis, kiel
tro pezajn, la du tradiciajn manierojn esprimi la koncernajn
sinmovojn. Prave. La unua reago estis serĉi pli oportunajn
radikojn ekster la lingvo; tiel enkondukiĝis la du cititaj
neologismoj. Sed la "reala lingvo", manifestante sian riĉecon,
trovis alian solvon, laŭ mi pli bonan.</p>

<p>Dum la skiferioj organizitaj en Svislando de Kultura Centro
Esperantista, la neceso konstante paroli pri irado supren kaj
malsupren — kiu ja estas la esenco de skiado — kondukis al la
spontana apero de du sinonimoj al la klasikaj <i>supreniri</i> kaj
<i>malsupreniri</i>, nome <i>alsupri</i> kaj <i>alvali</i>. Tiuj vortoj estas interesaj
el tri vidpunktoj: unue, ili <b>nature</b> ekestis, ne pro iu serĉado, sed
dum interparolo, (alivorte, ilin naskis <b>parola</b> esperanto); due, ili
ne estas pli longaj ol <i>ascendi</i> kaj <i>descendi</i>; trie, ili estas tute
konformaj al la vortfaraj reguloj de la lingvo.</p>

<p>Tamen, dum <i>alsupri</i> perfekte taŭgas kiel anstataŭanto de la
neologisma <i>ascendi</i>, <i>alvali</i> eblas nur en difinitaj geografiaj
regionoj, kaj ne sinonimas kun la neologisma <i>descendi</i>. Negrave!
Vivanta lingvo solvas mem siajn problemojn. Same spontane kiel
<i>alsupri</i> foje naskiĝis <i>desupri</i>. Se konsideri, ke, kiam vi iras
malsupren, vi deiras de iu relativa supro por direkti vin al pli
malsupra loko, tiu vorto estas senriproĉa.</p>

<!-- paĝo 19 -->

<p>Miaopinie, tiuj naturaj formiĝoj montras, kiel nun evoluas la
lingvo. Ne plu en kabinetoj de homoj kun skribilo enmane, sed
dum ide-interŝanĝoj en la mil cirkonstancoj, en kiuj la lingvo
hodiaŭ uziĝas. De pli ol dudek jaroj mi registras tiel ŝprucantajn
esprimojn. Ili definitive mortbatas la opinion, ke la normala
esperanto estas malriĉa. Jen kelkaj ekzemploj. Provu laŭvorte
traduki ilin vialingven, kaj tuj evidentiĝos, kian riĉecon esperanto
havas.</p>

<div class="citajxoj">

<p><i>Mi ne estas tre <b>orema</b></i> (t.e. 'ema aĉeti oraĵojn', Sarĝah,
Unuiĝintaj Arabaj Emirujoj, 86.07.17, polino, dum halto de la
al-pekina aviadilo, antaŭ budo juvelvenda)</p>

<p><i>Kelkaj italoj estis politike <b>ajnistaj</b></i> (Pekino, Ĉinio, 86.07.28, italo)</p>

<p><i>Imagi, ke la homaro subite <b>malstultiĝos</b>...</i> (Tokio, Japanio,
86.08.05, usonano)</p>

<p><i>Bona profesoro <b>ne profesoras</b></i> (Tokio, Japanio, 86.08.05, japano)</p>

<p><i>Oni
nun pli simple <b>frazas</b></i> (Tokio, Japanio, 86.08.07, ĉino)</p>

<p><i>Ĉu li <b>oĉjas?</b></i> (Poitiers, Francio, 87.05.02, franco, pri iu, kiu
kondutas onkle al infano)</p>

<p><i>La fenomeno de <b>denaskismo</b></i> (Poitiers, Francio, 87.05.02, italo
parolanta pri la denaskaj esperantistoj)</p>

<p><i><b>Katolikece</b> aŭ pli ĝuste <b>katolikige</b> skizita kultura idealo</i> (Locarno,
Svislando, 87.05.17, polo)</p>

<p><i>Levu la manon, kiuj protestas ... Nun levu la manon, kiuj
<b>malprotestas</b></i> (Oslo, Norvegio, 87.05.23, norvego)</p>

<p><i>De ĉi tiu stacio la diversaj tramlinioj <b>disbrakas</b></i> (Oslo, Norvegio,
87.05.25, norvego)</p>

<!-- paĝo 20 -->

<p><i>Ili utilis por <b>eldomigi</b> fumon</i> (samloke, samdate, norvego)</p>

<p><i>Nia proksimiĝo al ĝi [esperanto] estas tro <b>pria</b>, ne sufiĉe <b>pera</b></i>
(Santala, Finnlando, 87.07.13, finnlingva finno) [Komparu kun
<i>La funkcio de interlingvo estas esti <b>intera</b></i> (Vieno, 87.10.30,
germano)]</p>

<p><i>Ili vivas kun <b>pratimo</b> al ĉio fremda</i> (samloke, samdate, finnlingva
(?) finnlandano)</p>

<p><i>Tiu <b>lingvisteco,</b> kiun li havas</i> (samloke, samdate, bulgarino)
[Komparu: <i>li fidis tro sian <b>lingvistecon</b></i> (Tokio, Japanio, 86.08.06,
japano)]</p>

<p><i>Vi ne estas tre <b>muzeema</b> , ĉu?</i> (Hanko, Finnlando, 87.07.18,
svedlingva finnlandanino)</p>

<p><i>La ĉielo <b>bluegas</b></i> (samloke, samdate, la sama)</p>

<p><i>Okazis socia <b>distavoliĝo</b></i> (Tallinn, Estonio, Sovetunio, 87.07.20,
estono)</p>

<p><i><b>Vortelekti</b> vere estas <b>vortkompari</b></i> (Zagreb, Jugoslavio, 87.08.03,
nederlandano)</p>

<p><i>Ĉu vi konsentas, ke ni <b>eku</b>?</i> (Zagreb, Jugoslavio, 87.08.04, kroato,
gvidonta urbviziton)</p>

<p><i>Karaj <b>alprelegotoj!</b></i> (Zagreb, Jugoslavio, 87.08.84, aŭstro)</p>

<p><i>Ili <b>buŝplenas</b> pri homrajtoj</i> (Zagreb, Jugoslavio, 87.08.05,
nederlandano)</p>

<p><i>Estas senutile <b>longvorte elstarigi</b> la diferencojn</i> (Vieno, Aŭstrio,
87.10.28, aŭstro)</p>

<!-- paĝo 21 -->

<p><i>Esperantoj, tio estas <b>antoj</b>, kiuj esperas...</i> (Vieno, Aŭstrio,
87.10.29, usonano)</p>

<p><i>Jam <b>dekas</b></i> ['jam estas la deka horo'] (samloke, samdate, germano)</p>

<p><i>Ili
estas <b>transkulturigeblaj</b></i> (samloke, 87.10.30, kroato)</p>

<p><i>Mi
<b>tezas</b>, ke ...</i> (samloke, samdate, aŭstro)</p>

<p><i>... <b>akvoinĝenieraj</b> artikoloj... <b>akvoaferaj</b> artikoloj</i> (samloke,
samdate, hungaro)</p>

<p><i>Li similas Orson Welles — Jes, eĉ <b>voĉe</b></i> (samloke, samdate, sloveno)</p>

<p><i>La rendevuon li nuligis. Mi uzis la <b>ekdisponeblan</b> horon por...</i>
(Laŭzano, Svislando, 88.10.13, franclingva sviso)</p>

</div>

<p>Milojn da similaj esprimoj mi kolektis. Dekoj povas ŝpruci
en nur unu horo, kaj ofte, la koncernatoj ilin eĉ ne rimarkas.
Se ni farus slipon por ĉiu el tiuj spontanaj formaĵoj, kaj
verkus el ili vortaron de parola esperanto, ni atingus nivelon de
riĉeco, kiu kompareblus kun la plej dikaj vortaroj nacilingvaj.
La memdifinitaj literaturfakuloj, kiuj malestimas nian vortpro<!--
-->vizon, havas antaŭjuĝon. Postjuĝo nur povas agnoskigi la kre<!--
-->stimulan naturon de la lingvo kaj veki miron pri ĝia tuja
kompreneblo interkultura.</p>

<p>Esploro de la publikigaĵoj montras similan fekundecon ĉe la
skriba (neliteratura) lingvo:</p>

<div class="citajxoj">

<p><i>Ni <b>sentabuigu</b> la historion de la Movado</i> (Ulrich Lins, <i>Esperanto</i>,
novembro 1975, p. 186)</p>

<p><i>La maro, kiu <b>gamas</b> tiujn nuancojn de bluo kaj verdo</i> (Simo
Milojević, <i>Esperanto</i>, decembro 1986, p. 202)</p>

<!-- paĝo 22 -->

<p><i>La angla <b>perbuĝete</b> fabrikis la konsenton, dum la franca
<b>perprestiĝis</b> ĝin</i> (Probal Daŝgupto, <i>Esperanto</i>, julio 1987, p.
142; temas pri la maniero akceptigi sin kiel internacie uzata
lingvo)</p>

<p><i>Eble formalismo, burokratismo, <b>senrimedismo, samgrupismo</b>
fermas horizontale la universalecon de UEA</i> (Jayme Pereira,
citita de Mark Fettes, <i>Esperanto</i>, julio-aŭgusto 1988, p. 121)</p>

<p><i>En interetna lingvo produkte uzebla sistemo de fidindaj,
konsekvencaj gramatikaj reguloj efikas "demokrate", t. e.
<b>samŝancige</b>, por la anoj de tre malsamaj gepatraj lingvoj</i> (Klaus
Schubert, <i>Esperanto</i>, julio-aŭgusto 1988, p. 134)</p>

</div>

<p>Ne necesas pli multigi la ekzemplojn. La leganto certe
proprasperte scias, kiel riĉa la ordinara lingvo estas en la
formo, en kiu ĝi nature prezentiĝas ĉe uzado. Jes, ankaŭ el
vidpunkto de esprimpovo, esperanto estas <i>bona lingvo</i>.</p>

<h3>La du cerbaj duonsferoj</h3>

<p>Eble nun utilus enkonduki la koncepton pri spirito de lingvo.
Probleme estas, ke difini ĝin montriĝas neeble. Temas ja pri io,
kion necesas aliri per la dekstra cerba duonsfero. Ne, ne, ne
forkuru, kara leganto! Ne timu! Estas pli simple, ol la vortoj
kredigas. Mi tuj klarigos.</p>

<p>Mi ne parolos pri la plej besta, primitiva parto de nia psiko
— la krudaj emocioj: timo, ekdeziro, atakemo, k.s. — kies
enkorpa sidejo kuŝas ĉe la bazo de nia cerbo. Sed mi iom
klarigu pri la supra cerbo, kiu estas la organo de nia psiko
homa. Laŭ diversaj esploroj aperas, ke ties du simetriaj
duonsferoj havas malsamajn funkciojn, kiuj, ĉe dekstramanulo,
povas resumiĝi jene.</p>

<p>La maldekstra duonsfero (kiu regas la dekstron de la korpo)
zorgas pri rigoro: analiza intelekto, organizo, deduktado, volo,
racio, logiko, objektiva registrado de faktoj, ktp. Laŭ mia
<!-- paĝo 23 -->
persona teorio ĝi radikas en <i>timo</i>: por sin protekti, oni provas
kompreni kaj scii, kaj disciplinas sin. Homo ege disvolvis tiun
intelekton por transvivi en mondo plej danĝera.</p>

<p>La dekstra duonsfero (kiu regas la maldekstron de la korpo)
funkcias en tute alia kampo: ĝi estas la cerbo de revo, de
kreemo, de beloĝuo — kaj sekve de la nerigora, neteknika parto
de arto — de sentado, de fantazio, de inspiro, de intuicio, de
etos-percepto, de la neraciaj elementoj de homa funkciado je
nivelo pli malpli alta (je primitiva nivelo agas la cerbobazo kaj
la zono rande de ĝi). Laŭ mia persona teorio, la agado de tiu
duonsfero radikas en <i>fido</i>. Necesas ja fidi, por lasi la bildojn
sekvi unu la alian en nia imago, por permesi al la neraciaj
procezoj de intuicio konigi ion al ni, por senti niajn sentojn.
Se mankas baza sekureco, tiuj funkcioj ne eblas, kaj ni uzas la
alian duonsferon, la faktan, racian, deduktan, disciplinan, por
trovi kun certeco la spurojn, kiuj kondukos nin sekurloken.</p>

<p>Fakte ne gravus, por nia temo, se la nunaj ideoj pri la du
cerbaj duonsferoj ne estus tute ĝustaj anatomie. Gravas nur la
konstatebla fakto, ke nia psiko, en sia plej homa parto, funkcias
laŭ du tute malsamaj manieroj. Vera psika ekvilibro postulas
bone kunordigitan funkciadon de ambaŭ, sed ĉe multaj homoj aŭ
kulturoj, unu superregas.</p>

<p>Tial okazas teruraj miskomprenoj: por unuj, la aliaj agas
plej strange, kaj reciproke. En multaj landoj aŭ landogrupoj,
norduloj identigas sin kun la maldekstra cerbo kaj atribuas la
kontraŭan rolon al suduloj: norde oni estas racia, disciplinita,
organizita, kaj taksas sudulojn fantaziemaj, anarkiaj sent<!--
-->emuloj, pli pretaj arti kaj gaji ol fari ion seriozan. Kaj suduloj
mokas la rigidecon de la nordanaro, al kiu, laŭ ili, malĝojige
mankas imago, samkiel kapablo senti kaj senbare esprimi sin.
(Ion similan vi trovos ĉe religioj: komparu protestantojn kun
katolikoj, konfuceanojn kun dao-anoj: grupoj portas supren
valorojn, kiuj spegulas jen unu flankon de la cerbo, jen la alian).</p>

<p>Miaopinie, ke esperanto estas tiagrade <i>bona lingvo</i>, tio
grandparte ŝuldiĝas al la fakto, ke Zamenhof havis neordinare
bonan kunordigon de siaj du duoncerboj. La rolo de la dekstra
duonsfero evidentiĝas tuj, kiam oni esploras la lingvon. La
<!-- paĝo 24 -->
maldekstra cerbo ja funkcias sisteme, metode, rigore. Se ĝi
ĉefrolus en la ellaborado de esperanto, al la latinaj <i>pacem,
lucem, vocem</i> respondus same simetria serio nialingve, kiel ni
trovas en la itala (<i>pace, luce, voce</i>), aŭ en la hispana kaj
portugala (<i>paz, luz, voz</i>). Sed en esperanto ni havas <i>pa<b>co</b>, lu<b>mo</b>,
vo<b>ĉo</b></i>. Al la latina <i>-tio</i> respondus ĉiufoje sama silabo, dum fakte
<i>conditio</i>, <i>situatio</i> kaj <i>lectio</i> respektive naskis <i>kondi<b>ĉo</b></i>, <i>situa<b>cio</b></i>
kaj <i>le<b>ciono</b></i> (komparu kun la itala: <i>condizione, situazione,
lezione</i> aŭ la hispana <i>condición, situación, lección)</i>. Io ŝanca, io
"laŭ la momenta emo" karakterizas multajn aspektojn de la
zamenhofa verko. Tio estas tipa pri la funkciado de la dekstra
duoncerbo, kiu pli atentas fantazion ol sistemecon. Sed tio en
esperanto tute ne ĝenas, ĉar la taŭga interveno de la maldekstra
parto efike prizorgis, ke la lingvo laŭcele funkciu.</p>

<p>Pro tiu bona kunordigo de la du cerbaj duonsferoj en
Zamenhof, libereco kaj rigoro, kiel antaŭe dirite, mirinde
harmonias en nia lingvo. Pro ĝi la aspekto "beleco" ricevis same
grandan atenton kiel la aspekto "logiko". Kaj ankaŭ pro ĝi,
kvankam mi ne rigardas la lingvouzon de D-ro Esperanto deviga
aŭ normokrea, mi havas al li plej altan estimon. Liaj komentoj,
liaj konsideroj nepre estas atentindaj, ĉar li estis, lingve, ege
saĝa.</p>

<h3>La spirito de la lingvo</h3>

<p>La ĉi-supron mi enmetis, ĉar mi ne scias, kiamaniere sentigi
al vi, kio estas la spirito de lingvo. Tiu nepovo mia fontas
ĝuste el tio, ke temas pri lingva aspekto rilata al la dekstra
cerbo kaj sekve ne alirebla per la rigoraj metodoj de la alia
duonsfero, kiuj ebligas analizon. Temas pri io nedifinebla, kio
rilatas kun la identeco de lingvo. Aliro per ekzemploj plej
taŭgos ĉi-okaze.</p>

<p>Se mi diras <i>li trovis trafan vortigon por elturni sin</i>, mi uzas
frazon, kiun la plimulto sentas pli tipe esperanta, ol <i>li elektis
vortojn, kiuj estis efikaj, por ke li povu savi sin el la ĝena
<!-- paĝo 25 -->
situacio</i>. Simile, <i>tiuepoke li vigle sportis</i> impresas pli esperante
ol <i>en tiu epoko li praktikis sporton kun vigleco</i>. Fakte, ankaŭ
la esprimo, kiun mi ĵus spontane uzis, <i>impresas pli esperante</i>,
verŝajne estos konsiderata de multaj kiel pli kontentige esperanta
ol estus la vortoj <i>donas impreson de pli esperanta frazo</i>.</p>

<p>Bone komprenu min. Mi ne diras, ke, en ĉiu el tiuj tri
ekzemploj, la dua frazo ne estas en esperanto, aŭ eĉ en bona
esperanto. Ĝi ĉiufoje estas en neriproĉebla lingvo. Mi nur diras,
ke, laŭ mia sperto, se vi demandos al homoj el diversaj nacioj,
kiun el pluraj similaj frazoj ili sentas lingve plej kontentiga, la
plimulto montros preferon por tiuj konstruitaj kiel la tri unuaj.</p>

<p>Se nun ni rigardos pli detale tiujn tri ekzemplojn, evidentiĝos,
ke la tri frazoj, kiuj impresas malpli esperantece, havas
strukturon pli similan al tiuj de la eŭropaj lingvoj, almenaŭ de
tiuj, pri kiuj mi scias sufiĉe por povi kompari. Ekzemple, <i>en tiu
epoko</i> konformas al la maniero, laŭ kiu la eŭropaj lingvoj el la
hindeŭropa familio esprimas tian tempoesprimon: prepozicio +
montra vorto + substantivo. La unuvorta adverba strukturo
(<i>tiuepoke</i>) ne retroviĝas, tiakaze, en la koncernaj lingvoj. Tial
mi diras, ke la spirito de lingvo rilatas al ĝia identeco. Ĝin
kunformas la ecoj, kiuj estas tipaj, karakterizaj, unikaj.</p>

<p>Estas interese rimarki, ke tiu konstato fakte validas pri ĉiuj
lingvoj. En la franca, la frazo <i>il a beau essayer, il n'arrive pas</i>,
'kiom ajn li provas, ne prosperas al li', sentiĝas kiel "pli
franca" ol la samsenca <i>quelque nombreux que soient ses essais
répétés, il ne réussit pas</i>. Kial? Verŝajne ĉar la esprimo <i>avoir
beau</i> estas netradukebla laŭvorte alilingven, kaj ĉar uzi <i>arriver</i>,
'alveni', en la senco 'sukcesi' estas pura francaĵo, ne retrovebla
en la plimulto el la aliaj lingvoj.</p>

<p>Parolante kun ĉinoj, mi ofte havis la okazon diri, ke
kvankam mi relative bone komprenas ilian lingvon lege, ofte mi
ne komprenas, kiam ĉinoj parolas inter si. Kiam mi diris ion
kiel <i>ren shuohua de shihou, wo bu mingbai, keshi wo hui kan
bao, kan shu</i>, laŭvorte: 'Kiam homoj parolas, mi ne komprenas,
sed mi scias legi gazeton aŭ libron', okazis neniu speciala
reago, sed plurfoje, kiam mi esprimis la saman ideon dirante
<i>tingbudong, kandedong</i>, laŭvorte 'aŭd-ne-kompren, leg-pov-<!--
[paĝo 26]
-->kompren', oni komentis: "Ho! Jen vi parolas kiel denaska ĉino!
Malofte neĉinoj uzas tian formon". (Ne estas vere, ke mi bone
esprimas min ĉine, sed tiun tipe ĉinan frazstrukturon mi foje
memoris dum interparolo, kaj, pro la ricevitaj laŭdoj, de tiam
regule uzis!) Io, kio ne estas tradukita, sed kvazaŭ formita laŭ
la strukturoj de la koncerna lingvo, sentiĝas pli konforma al ĝia
spirito.</p>

<p>Jen tria ekzemplo. <i>I don't feel up to it</i>, 'mi ne sentas min
kapabla tion fari, ĝustanivela por tion fari', sentiĝas pli angla
ol la samsenca <i>I do not think I have the ability to do it</i>. La
unua uzas siaspecan vortigon, unu el tiuj, kiuj igas la anglan
manieron komuniki tute tipa, aparta. Jes, temas pri ĝenerala
regulo: en iu ajn lingvo, verko aŭ traduko sentiĝas bona, kiam
la teksto uzas kiel eble plej ofte la apartaĵojn de la koncerna
lingvo.</p>

<p>Precize difini tiujn ecojn estas malfacile, eble eĉ nefareble.
En esperanto, rolas ia kombino de simpleco kaj denseco: <i>sporti</i>
estas pli simpla kaj pli mallonga ol <i>praktiki sporton</i>, same kiel
<i>impresas</i> rilate al <i>donas impreson</i>.</p>

<p>Miaopinie, nia <i>bona lingvo</i> strukture unikas per la kunagado
de kvin faktoroj: neŝanĝeblo de la vortelementoj; senbara povo
ilin kombini; emo al formaĵoj simplaj kaj koncizaj; elvokado
prefere ol difinado, tamen kun atento al la neceso sufiĉe
precizi; eblo per-finaĵe alsigni al iu ajn vorto iun ajn gramatikan
funkcion, kio igas la esprimon laŭvole analiza (<i>li havas voĉon
similan al tiu de Petro; li iris al la hotelo per taksio</i>) aŭ
sinteza (<i>li similas Petron voĉe; li taksiis hotelen, li iris hotelen
taksie</i>).</p>

<p>Verŝajne ankaŭ aliaj faktoroj kontribuas al la unikeco de la
lingvo. Kelkaj el ili, kvankam difinantaj ecojn de la lingvo
mem, fakte spegulas la spiriton, en kiu ĝi estis konceptita kaj
alprenita. Ni provu tion pli profunde esplori.</p>

<!-- paĝo 27 -->

<h3>Nekonsciaj principoj regas komunikadon, malsame laŭ la lingvo</h3>

<p>Por pli bone kompreni fenomenon, utilas kompari. Kiam mi
estis tradukisto, mi ofte miris pri la spiritdiferenco inter la
diversaj lingvoj. Aperas, kvazaŭ ĉiu popolo nekonscie aplikus al
komunikado kelkajn principojn, kiuj fakte regas la tutan
lingvon. Por ne kompliki, mi limigos la ĉi-suban prezentadon je
tri lingvoj: la angla, la franca kaj esperanto.</p>

<p>Ni konsideru la anglan esprimon <i>Japanese encephalitis vaccine</i>,
'japan-encefalita vakcino'. Oni tuj vidas, ke la angla uzas, por
komuniki, la principon "elvoki". La ĵus prezentita trivorto ja
indikas al ni, ke temas pri io japana, pri la malsano "encefalito",
kaj pri vakcino. Sed neniu finaĵo aŭ vorteto helpas kompreni,
kiel tiuj tri konceptoj rilatas inter si. La apudmeto de la tri
estas supozata sufiĉa por komuniki la signifon: tiun ili kune nur
<i>elvokas</i>. Persono, kiu ne konas la temon, povas miskompreni.
Fakte, tiu estas reala ekzemplo, kiun mi memoras el la tempo,
kiam mi reviziis tradukojn en Monda Organizo pri Sano. La
tradukisto miskomprenis la anglaĵon kiel signifantan 'japana
encefalit-vakcino', t.e. vakcino produktata en Japanio kontraŭ
ĉiuj formoj de la malsano 'encefalito', dum temis pri vakcino
produktata ie ajn kontraŭ la siaspeca malsano nomita 'japana
encefalito'.</p>

<p>Multokaze, kiam la angla kontentiĝas per elvoko, la franca
postulas plenan precizecon. La sola maniero francigi la ĉi-<!--
-->supran esprimon estas: <i>vaccin contre l'encéphalite japonaise</i>. La
rilatoj inter la vortoj estas klare montritaj. La franca uzas
ĉiujn eblajn rimedojn por sendubigi. Alia karakterizo ĝia estas,
ke ĝi nefacile adjektivigas. Dum la angla donas adjektivan
funkcion al substantivo per simpla antaŭmeto, kaj esperanto per
<i>-a</i>,
la franca estas senrimeda tiurilate: ĝi devas uzi substantivojn.
Kelkfoje
ĝi sukcesas, en tiaj esprimoj, uzi adjektivon, sed ofte
tiu
havas alian radikon ol la samsenca substantivo, kaj enmeto
de
prepozicieca prefikso estas postulata: <i>flavfebra vakcino</i>
<!-- paĝo 28 -->
estas, en la franca, <i>vaccin antiamaril</i>, en kiu la prefikso <i>anti</i>
transprenas la funkcion de la prepozicio <i>contre</i> en la sinonima
esprimo <i>vaccin contre la fièvre jaune</i>.</p>

<p>Kaj kio pri esperanto? La normala formo estas <i>japan-encefalita
vakcino</i>. (Se temus pri vakcino produktata en Japanio kontraŭ ĉiuj
encefalitoj, oni dirus <i>japana encefalit-vakcino</i>). Estas interese
vidi, ke esperanto uzas la tri vortojn en la sama ordo, kiel la
angla, kaj ke, samkiel tiulingve, ĝi ne bezonas enŝovi prepozicion.
Sed ĝi sukcesas eviti la malprecizecon karakterizan pri la
ŝekspira lingvo. Ĝi ne klarigas ĉion kiel la franca: ĝi fidas la
intelekton de la leganto aŭ aŭdanto: se oni parolas pri malsano
kaj vakcino, la lingvouzanto deduktos mem, sen plia precizigo,
ke la vakcino utilas por protekti kontraŭ la malsano. Kontraste
al la franca, ĝi do pli elvokas ol difinas. Sed kontraste al la
angla, ĝi precizigas la rilatojn inter la vortoj: oni tuj scias, kio
estas japana, ĉu la vakcino, ĉu la encefalito. Oni povus diri, ke
la angla plene fidas la kuntekston aŭ la sciojn de la alkomunik<!--
-->ato, ke la franca plene malfidas ilin, kaj ke esperanto fidas, ne
la sciojn, sed la inteligenton: la kapablon dedukti.</p>

<p>Bele ekzempligas ĉi-lastan trajton la tabelvorta sistemo.
Esperanto fidas, ke, egale ĉu vi estas eskimo aŭ aŭstralia
praloĝanto, se vi komprenis la rilaton inter <i>kiu, kio, kiam</i> kaj
<i>neniu, nenio, neniam</i>, sufiĉas instrui al vi <i>kie</i> por ke vi ne
risku diri, ke 'en neniu loko' vortiĝas per <i>neniom</i> aŭ <i>nenia</i>:
normala homa inteligento universale kondukas nur al <i>nenie</i> por
tiu signifo.</p>

<p>Funkciado de inteligento estas multe pli sennacia, kaj do
tuthomara, ol enhavo de memoro. Unu el la aspektoj de komunik<!--
-->ado, kia ĝin komprenas esperanto, estas strebado utili interpopole.
Tial ĝi pli fidas inteligenton ol memoron.</p>

<p>Kaj pro tiu sama ĝenerala principo, kiu regas komunikadon
nialingve, la ofte ripetata ideo, ke esperanto havu tiun aŭ tiun
alian trajton, ĉar oni trovas ĝin en "la naciaj lingvoj" (fakte,
ĝenerale temas nur pri kelkaj lingvoj aŭ pri nur unu lingvo<!--
-->familio), miaopinie mistrafas: esperanto <b>ne</b> estas nacia lingvo,
ne havas saman celon aŭ funkcion, ĝia kriterio de boneco do ne
estos, kiagrade ĝi kapablas fari, kion faras nacilingvoj, sed
kiagrade ĝi plenumas sian funkcion: esti peranto inter gentoj.</p>

<!-- paĝo 29 -->

<h3><em>Bona lingvo</em>, kiel sentata de la popolo</h3>

<p>Kial esperanto plu ekzistas, kvankam ĝi historie havis pli da
ŝancoj morti ol vivi (<i>vd</i> tiurilate mian ĉe-uneskan paroladon
<i>Veti pri esperanto</i>, reproduktitan en <i>Esperanto</i>, 1987, januaro)?
Ĉar konstante venis kaj plu venas al ĝi homoj, kiuj ĝin tiom
admiras kaj amas, ke ili dediĉas al ĝia disflorado gigantan
energion. Indas demandi sin, kio, en ĝi, tiagrade logas.</p>

<p>Mi estas konvinkita, ke la ĉefa faktoro estas la natura
fekundeco de la sistemo. Simplegaj rimedoj produktas nekredeble
altan esprimpovon. La lingvo rapide sentiĝas riĉa; fakte, jam
post nur kelkaj lecionoj, la lernantoj spertas ion neatenditan,
kaj entuziasmigan: ili kapablas kompreni kaj formi belajn,
amuzajn aŭ trafajn esprimojn, kiujn ili ne povas facile vortigi
en sia propra lingvo.</p>

<p>Krome, ili sentas sin respektataj. Aliaj fremdlingvoj abundas
je arbitraj reguloj, kiuj estas kvazaŭ la kapricaj decidoj de
diktatoro elpensinta pli malpli sadisman manieron omaĝi al lia
potenco. Nenio simila trafas ilin en esperanto.</p>

<p>La plej bona metodo sentigi sian potencon ja estas devigi la
malsuperulon fari ion sensencan, kion li faras nur, ĉar li ne
povas eskapi. Se mastro devigas sklavon rampi al li kaj leki
liajn piedojn, tio estas maniero proklami al la vidantoj, kaj al la
sklavo mem: "Rigardu, kiel potenca mi estas!" La sklavo enkore
furiozas, la ĉeestantoj sentas egan timon kaj malamon, sed
neniu povas fari ion ajn: la mastro superfortas.</p>

<p>Nu, kiam mi parolas angle, mi devas, por esprimi tiel
simplan ideon kiel 'la infanoj povos...', obei la arbitrajn kapricojn
de lingva diktatoro. Se ni konsiderus nur la elementojn necesajn
por interkompreniĝi, mi povus apliki la normalajn regulojn de la
lingvo kaj diri <i>the childs will can</i>. Sed la anglalingvaj nacioj
sukcesas devigi min sekvi arbitrajn sensencaĵojn, kiuj kontribuas
nenion al glata komunikado, sed multon al malegaleco inter ni.
Mi ne rajtas apliki la normalan manieron formi pluralon per
aldono de <i>-s</i>. Mi devas diri <i>children</i>. Kial? La respondo al tio —
kiel scias ĉiu lingvoinstruisto, ĉar infanoj estas konsekvencaj
kaj malfacile kredas je sensencaj reguloj, do ili demandas: kial?
<!-- paĝo 30 -->
— povas esti nur: "ĉar estas tiel", alivorte: ne estas racia kaŭzo,
nur ke tiu gento trudas al ni siajn absurdajn kutimojn. Krome,
kvankam la normala vorto signifanta 'povi' estas <i>can</i>, kaj la
normala maniero uzi verbon os-tempe estas meti antaŭ ĝin la
vorton <i>will</i>, mi ne rajtas ĉi-kaze agi konsekvence, normale, mi
devas uzi alian verbon, ĉar <i>can</i>, 'povi', ne havas os-tempon en
la angla. Mi devos serĉi alian vojon kaj uzi ekzemple esprimon
kiel <i>will be able to</i>.</p>

<p>Nur ĉar la popoloj ne kuraĝas fronti la veron, ili ne rimarkas,
ke obei tiajn absurdaĵojn ĉe internacia komunikado estas sklavi
antaŭ mastro, kies piedon oni iras leki, se li tion ordonas. Ke
mi prenis ekzemplon el la angla, havas neniun specialan signifon.
Kiam la franca estis la internacia komunikilo, la situacio
perfekte similis, kaj ĝi similus, kia ajn la etna lingvo interpopole
uzata.</p>

<p>Pri ĉio ĉi ne klare konscias la personoj, kiuj enskribiĝis ĉe
esperanto-kurso, aŭ kiuj hejme solaj lernas mem. Sed ili <b>sentas</b>,
ke tiu lingvo respektas ilin, kiel neniu lernita fremdlingvo tion
faris antaŭe. Anstataŭ pleni je stumbligaj malhelpiloj, humilige,
ĝi ĉiurimede favoras komunikadon: ĝi konformas kun la naturaj
emoj, ĝi konsekvence stimulas la liberigan aplikon de la principo,
kiu regas spontanan sin-esprimon: inklino ĝeneraligi ĉiun
strukturon, ĉiun lernitan regulon gramatikan aŭ vortfaran. En
ĝi, post la unua periodo de familiariĝo, oni sentas sin hejme.</p>

<p>Tiu plaĉa sento baziĝas sur la fakto, ke, post la komenca
etapo, esperanto konstante pli invitas dedukti ol uzi la memoron.
Tio miaopinie estas ege grava, ĉar fidi la inteligenton de la
aliuloj estas multe pli respekta, estima al ili, ol devigi ilin
ĉerpi elmemore. Memoron havas bestoj, sed lingvan inteligenton
nur homoj posedas. Tial mi kredas, ke la fenomeno esperanto
ege superas la sferon de lingvoj. Temas pri renverso en la
socipolitikaj kaj ĝenerale homaj rilatoj, kiujn esperanto igas pli
kontentigaj praktike, sed ankaŭ morale kaj psikologie. La kaŝita
mesaĝo de esperanto estas, ke bona konduto baziĝu, ne sur
aŭtoritato, sed sur konsekvenca apliko de libere akceptitaj
reguloj. Se tion vi komprenos, vi ne plu miros, ke ĝi elvokas
tian akran reziston. Nia <i>bona lingvo</i> atakas la radikojn de
multjarmilaj kutimoj. Prave, miaopinie, oni vidos en ĝi mutacion.</p>

<!-- paĝo 31 -->

<h3>Mutacio</h3>

<p>Oni nomas mutacio la fenomenon, ke jen aperas nova speco
de vivaĵoj kapabla teni sin viva kaj disflori kiel speco. Kiel vi
scias, laŭ la nun plej ĝenerale akceptita hipotezo pri la apero
de la homoj, vivis estaĵoj pli malpli simiecaj, kaj foje okazis
mutacio kaj prahomo ekekzistis. Kiam la simieca patrino
rigardis tiun novnaskiton, ŝi certe ne fieris: ĝi ja estis videble
fuŝo. Mankis al ĝi la harprotekto sur la tuta korpo, kaj ĝiaj
aliaj mankoj konfirmiĝis pli kaj pli, laŭgrade, kiel la tempo
pasis. Ĝi kapablis fari nenion, kion la aliaj bestoj faras ĝiaaĝe.
Ke tiu strangaĵo plu vivis, estas miraklo. Eble la kvazaŭ-simiino
ĝin amis kun escepta intenso: malfortuloj kortuŝas koron patrinan.</p>

<p>Por la aliaj bestoj, tiu fuŝito certe estis precipe ridinda.
Kiam — ege malfrue — ĝi komencis paŝi, ĝi estis speciale
mallerta kaj rigida. Ĝi provis antaŭeniri nur dupiede, sed pro
tiu malsaĝa ambicio, ĝi konstante falis. Ju pli ĝi kreskis, des pli
evidentis ĝiaj mankoj: ĝi havas nek la forton de urso, nek la
rapidon de cervo, nek serpentan venenon, nek lertecon simian.
Nenion ĝi havis por defendi sin en mondo por ĝi ege danĝera.
Kun la timo, kiun tia situo vekis, ĝi povis vivi nur disvolvante
sian intelekton.</p>

<p>Sed dank'al tio, ĝi kapablis elturni sin el situacioj, ĉe kiuj
la aliaj estis senhelpaj. Eble kelkaj bestoj tion rimarkis, kaj al
ilia mokado kaj sento supereca aldoniĝis ia respekta timo: la
strangaj, neatendeblaj reagoj de la fuŝito tro ofte taŭge efikis...</p>

<p>Simile impresas al mi esperanto. La lingvokreemo de la homaro
produktis ĉiajn komunikilojn, sed neniam iun kompareblan al tiu
ĉi. La aliaj lingvoj — se tiel diri (kiel vi rimarkas, mi nun
parolas laŭ la maniero de la dekstra cerbo: mi celas, ne analizi
rigore, nur sentigi) — la aliaj lingvoj, do, rigardis ĝin, kaj ofte
plu rigardas ĝin, de tre alte: "mankas al ĝi tio, kaj tio, kaj tio
ĉi," ili diras inter si, nekonscie elektante, por la komparo, nur
la trajtojn, per kiuj ili superas, kaj tute ne rimarkante la
grandiozan superecon multflankan de la mutaciulo.</p>

<!-- paĝo 32 -->

<p>Tiun plibonecon ili ne <b>konscias</b>, sed sub la sojlo de la konscio
ili observis ĝin, aŭ ĝin deduktis, kaj ĝi ilin timigas. Tiel sendube
klariĝas la facileco, kun kiu psikologia esploro evidentigas la
intervenon de angoro en la reagoj de multaj al esperanto, kiel
mi demonstris aliloke ("Psikologiaj reagoj al esperanto",
<i>Esperanto-dokumentoj</i>, n-ro 26 E, Roterdamo: UEA, 1988).</p>

<p>Kiam okazas mutacio, ne nur unu nova speco naskiĝas, sed
pluraj kuzaj, kiuj post iu tempo montriĝos sterilaj: altaj
kvalitoj necesas por pluvivi. Ni scias, ke pluraj kvazaŭhomaj
specoj ekzistis iutempe sed ili ne havis idojn dum sufiĉe longa
tempo por stabiliĝi kiel sukcesinta speco. Tiun leĝon naturo
obeis ankaŭ, kiam ĝi naskis la intergentan lingvon. Volapük,
Ido, Occidental, Latino sine flexione, Interlingua, Neo ktp estas
la kuzoj, kiuj iom sukcesis. Kiam la tempo maturiĝis por
mutacio, ŝajnas, ke Naturo naskas fekunde por certigi, ke vivos
la plej altnivela. Nur rivaleco kaj konkuro praktik-terene ja
povas havigi al la planedo produkton kun supera kvalito.</p>

<p>Pri la rezulto de la lingva konkuro ne estas iu dubo: esperanto
montriĝis la plej bona.</p>

<p>Al kio ŝuldiĝas ĝia pliboneco? Rilate al Volapük, kiun ankaŭ
karakterizas prefero al inteligento super memoro, temas pri la
fakto, ke nia <i>bona lingvo</i> estas pli respekta kaj pli demokratia.
Respekta: la aspekto de la devenvortoj estas en esperanto,
kontraste al Volapük, ĝenerale rekonebla; Zamenhof adaptis ilin
al la bezonoj de la lingvo, sed ne misformis ilian vizaĝon: li
tenis sin respekte al ili; simile, en la konstruo de la frazo,
Zamenhof lasas al la lingvano multe pli da libereco ol Schleyer:
li respektas lin aŭ ŝin. Demokratia: ne la aŭtoro aŭ iu komitato
efektive prizorgas la evoluon, aŭ decidas pri dubaj punktoj,
sed anonima uzado, t.e. kolektiva akcepto aŭ malakcepto de novaj
formoj, kiujn iu ajn rajtas proponi.</p>

<p>Rilate al la aliaj kuzoj, la pliboneco kuŝas en du trajtoj.
Unue, esperanto pli atentas la postulojn de tutmondismo, dum
tiuj rivaloj estas kvazaŭ ekskluzive okcidentaj. Due, kaj
precipe, ĝi pli fidas inteligenton ol memoron (komparu la tabel<!--
-->vortojn kun iliaj samsencaĵoj en Ido).</p>

<!-- paĝo 33 -->

<p>Dirante, ke esperanto pli fidas inteligenton ol memoron, mi
esprimis min ne tute prave. Temas ja pri ia nekonscia inteligento,
kiun eble estus pli trafe nomi refleksa dedukt-kapablo. Ne
kompreneblus la derivitaj vortoj aŭ la <i>-u</i> en <i>ĉu ni iru?</i> (tute
ordinara esprimo, kiu ne havas ekzaktan samsencaĵon en la
franca kaj en multaj aliaj lingvoj), se ne ekzistus nia kapablo
dedukti. Sed dedukti, se tiel diri, instinkte, ne per longa
intelekta procezo, nur en unu sekundero. Kaj jen, indulgu min
pliafoje, mi nun faros al vi kurseton pri psikolingviko.</p>

<!-- paĝo 34 -->

<!-- paĝo 35 -->

<h2>3. NATURA SIN-ESPRIMADO</h2>

<h3>Emo ĝeneraligi tuj post asimilado</h3>

<p>Kio ebligas dedukti tiel rapide? Mensa refleksa agado, kiun
la svisa psikologo Piaget siatempe nomis <i>ĝeneraliga asimilado</i>.
Oni asimilas elementon, kaj tuj ĝeneraligas ĝian uzon, ekster la
kampo de la jam akiritaj scioj kaj sperto. Nu, la interesa
punkto estas, ke tio estas la <b>natura</b> sistemo lingve komuniki.
Per <i>natura</i> mi celas: kion spontane faras nia cerbo, kiam ne
intervenas eksteraj influoj.</p>

<p>Kiel ni povas koni tiun naturan funkciadon? Observante la
kazojn, kiam lingva esprimiĝo malkonformas kun la socia normo,
ekzemple ĉe infanoj komencantaj paroli, ĉe fremduloj, kiuj
provas komprenigi sin per lingvo neplene mastrata, ĉe homoj
parolantaj dum kuracilo aŭ alia drogo (inkluzive alkoholajn)
portempe malfortigas la kontrolilojn en la cerbo, ĉe homoj
tuŝataj de forta emocio, tiel ke por ili pli gravas komuniki ol
paroli laŭnorme, ktp. Studo pri la hezitoj de personoj, kiuj,
parolante sian lingvon, ne tuj sukcesas vortigi sian penson, ankaŭ
liveras indikojn pri la rolantaj mensaj procezoj. Eĉ analizoj pri
la evoluo de lingvoj rivelas, kien kondukas la naturaj tendencoj
de lingvouzado.</p>

<p>Tiuj esploroj montras, ke la ĉefa faktoro en natura sin-<!--
-->esprimo estas ĝeneraliga asimilado. Mi memoras ĉinan infanon,
kiu klare prononcis <i>wo bu you</i>, 'mi ne havas', dum la ĝusta
formo estus <i>wo meiyou</i>: nia <i>ne</i> preskaŭ ĉiam tradukiĝas per <i>bu</i>
en la ĉina, sed, pro stranga escepto, antaŭ <i>you</i>, 'havi', oni
devas diri <i>mei</i>. Tiu eta ĉino ĝeneraligis la asimilitan <i>ne</i>-signon.
Alia ekzemplo: s-ino Bormann citis al mi germanan infanon, al
kiu oni demandis "<i>Bist du müde?</i>", 'ĉu vi estas laca?', kaj kiu
<!-- paĝo 36 -->
respondis: "<i>ich bist nicht müde</i>", 'mi ne estas laca'. Anstataŭ
modifi la verboformon laŭ la pronomo (la ĝusta frazo estus <i>ich
bin nicht müde</i>), ĝi ĝeneraligis la duapersonan.</p>

<p>Simile, mi foje aŭdis anglan infanon diri <i>he comed</i>, 'li venis',
anstataŭ la ĝusta, neregula, <i>he came</i> (ĉe la plimulto el la
verboj, la pasinta tempo esprimiĝas per la finaĵo <i>-ed</i> en la
angla). Konfirmon, ke tiel parolas anglaj infanoj mi ĵus trovis
en romano, en kiu dekjara Darren Wilkes diras <i>She never seed
me</i>, 'ŝi neniam vidis min' (li uzas <i>seed</i> anstataŭ la ĝusta formo
<i>saw</i>) kaj <i>Only she never knowed</i>, 'sed ŝi neniam sciis' (<i>knowed</i>
anstataŭ <i>knew</i>)(P. D. James, <i>A taste for death</i>, New York:
Alfred A. Knopf, 1988, p. 402). Klare, temas pri plej natura
tendenco.</p>

<p>Tre ofte, ĉe fremdlingvano, post-asimila ĝeneraligo montriĝas
pli forta ol la strukturoj de la gepatra lingvo. Por esprimi la
ideon 'se mi havus', la plimulto el la anglalingvaj lernantoj de
la franca spontane diras <i>si j'aurais</i>, kiel ĉiuj francaj infanoj,
dum rekta traduko el la angla <i>if I had</i> kondukus al la ĝusta
formo <i>si j'avais</i>. Simile, mi notis ĉe (neesperantista) angla<!--
-->lingvano parolanta france la formon <i>s'il viendra</i>, 'se li venos'
(laŭvorte, angle, <i>if he will come</i>), kvankam rekta traduko el lia
nacilingvo produktus la ĝustan <i>s'il vient</i> (angle <i>if he comes</i>). En
tiuj du kazoj, aperas en la franca formoj malĝustaj, kiuj estus
ankaŭ eraraj en la gepatra lingvo, <b>sed kiuj estus ĝustaj en
esperanto</b>: nia lingvo sekvas pli proksime la naturan funkciadon
de esprimiĝo ol la plimulto el la etnaj.</p>

<p>Asimilado ĝeneraliga okazas ne nur ĉe gramatiko, sed ege ofte
ankaŭ ĉe vortfarado. En la franca, al nia strukturo <i>ne--ebla</i>
respondas oftege, sed ne ĉiam, la strukturo <i>in--able</i> (aŭ, se la
unua konsonanto de la radiko estas lipa, <i>im--able</i>); la formo
uzata por enŝovi la verban radikon estas tiu, kiun oni as-tempe
uzas post <i>vous</i>, 'vi': 'vi trinkas' estas <i>vous <b>buv</b>ez</i>, 'netrinkebla'
do estos <i>imbuvable</i>. Sed estas multegaj esceptoj. Ekzemple,
'neatingebla' estas <i>inaccessible</i>, dum la normala maniero diri 'vi
atingas' estas <i>vous atteignez</i>. Tamen, ĝeneraliga asimilado
konstante influas, kaj oni ofte aŭdas la eraran formon <i>inattei<!--
-->gnable</i>.</p>

<!-- paĝo 37 -->

<p>La franca vorto tradukanta nian <i>farebla</i> estas interesa, ĉar
ĝi manifestas dufojan nekonscian aplikon de ĝeneraliga asimilado.
Kiel ĉi-supre dirite, la verba formo nekonscie uzata por formi
la <i>able</i>-adjektivojn estas tiu, kiun oni uzas as-tempe post <i>vous</i>:
<i>vous punissez</i>, 'vi punas' > <i>punissable</i>, 'punebla', 'puninda'. Sed
tiu formo mem estas ligita al la is-tempa formo: malantaŭ <i>vous
punissez</i>, 'vi punas' aŭ <i>vous buvez</i>, 'vi trinkas', kaŝiĝas <i>vous
punissiez</i>, 'vi punis', kaj <i>vous buviez</i>, 'vi trinkis'. Kiel konstante
en la franca, troviĝas esceptoj. Por la verbo <i>faire</i>, 'fari', tiu
regulo ne aplikiĝas. Oni diras <i>vous faisiez</i>, 'vi faris', sed <i>vous
faites</i>, 'vi faras'. La natura emo ĝeneraligi asimilaĵon estas tre
forta: ne nur ĉiuj franclingvaj infanoj komence diras <i>vous
faisez</i>, 'vi faras' (la ĝusta formo <i>vous faites</i> enradikiĝas nur
post plurjara korektado), ne nur multaj fremdlingvanoj faras
same, kiam ili parolas france, ne nur same faras multaj plenkres<!--
-->kaj franclingvanoj, kiam ebriaj aŭ sub influo de forta emocio,
sed la oficiala lingvo fakte uzis tiun formon kiel bazon por la
adjektivo 'farebla': <i>faisable</i>.</p>

<h3>Kruciĝo de plene konsekvencaj serioj</h3>

<p>Ni nun revenu al la spirito de esperanto. Se vi konsideras la
ĉi-supre prezentitajn ekzemplojn, vi rimarkos, ke ĉiufoje, kiam
la spontane naskita nacilingva formo estas neĝusta, apliko de la
samaj formadprincipoj kondukas nialingve al tute ĝusta formo.
Ni do povas konkludi, ke unu el la aspektoj de la spirito de
esperanto — io tipe esperanta — estas la fakto, ke ĝeneraliga
asimilado en ĝi regas senbare.</p>

<p>Efektive, en esperanto, la plimulto el la vortoj situas kruce
de perfekte konsekvencaj kvazaŭ-senfinaj serioj. Alivorte,
<b>ĝeneraliga asimilado okazas ne nur ĉe unu el la elementoj, sed
ĉe almenaŭ du</b>. La tabelvortoj estas nur aparta apliko de ĉi tiu
principo. Sed ni prenu ekzemple tute alitipan vorton: <i>ŝafejo</i>. En
la menso, ĝi situas jene:</p>

<!-- paĝo 38 -->

<table class="tab1">
<tr><td></td><td>ŝafo</td><td></td></tr>
<tr><td></td><td>ŝafino</td><td></td></tr>
<tr><td></td><td>ŝafido</td><td></td></tr>
<tr><td></td><td>ŝafa</td><td></td></tr>
<tr><td>hundejo ĉevalejo bovejo</td><td>ŝafejo</td><td>kolombejo porkejo ...</td></tr>
<tr><td></td><td>ŝafaĵo</td><td></td></tr>
<tr><td></td><td>ŝafaro</td><td></td></tr>
<tr><td></td><td>ŝafisto</td><td></td></tr>
<tr><td></td><td>...</td><td></td></tr>
</table>

<p>Ni komparu kun la franca. Eĉ limigante nin je la kvin vortoj
centre de la kruco, tuj montriĝas, kiagrade ĉi-kaze la lingvo de
Molière baras la vojon al la natura inklino ĝeneraligi asimilitan
lingveron:</p>

<table class="tab1">
<tr><td></td><td>ovin</td><td></td></tr>
<tr><td>étable</td><td>bergerie</td><td>pigeonnier</td></tr>
<tr><td></td><td>mouton</td><td></td></tr>
</table>

<p>Ne pli helpas la angla vortsistemo:</p>

<table class="tab1">
<tr><td></td><td>ovine</td><td></td></tr>
<tr><td>cowshed</td><td>sheep-fold</td><td>pigeon house</td></tr>
<tr><td></td><td>mutton</td><td></td></tr>
</table>

<p>Nek vertikale, nek horizontale retroviĝas konsekvenca serio.
Tio praktike signifas, ke, en la franca aŭ en la angla, por akiri
la vorton kaj por retrovi ĝin laŭbezone, la menso uzas multe
pli da nerva energio.</p>

<!-- paĝo 39 -->

<h3>Ŝparo de nerva energio</h3>

<p>Kiam mi estis psikologia studento, por konsciigi nin pri la
rilato inter nerva elspezo kaj reguleco de la ago-skemoj, la
gvidanto de lernogrupo foje proponis jenan eksperimenton. Ni
registris per plej preciza tempomezurilo (estis ja en Svislando!)
la daŭron necesan por partigi kompleton da ludkartoj en diversaj
kondiĉoj. Eĉ se perfekte atenditaj, la rezultoj imponis. Se la
instrukcioj estas, ekzemple:</p>

<blockquote>
<p>Metu ĉiujn ruĝajn maldekstren, escepte de la bubo;
de iu ajn sepo; de la kera deko; de la karoa aso; de
la reĝino, egale ĉu ĝi estas kera aŭ karoa, se ĝin
antaŭas nigra karto; de la kera reĝo, se ĝi aperas post
karto kun valoro inter du kaj ok, alia ol la trefa kvaro; ktp,</p>
</blockquote>

<p>la tempo necesa por ricevi la postulatan kartogrupon estas
multe pli longa ol se la regularo konsistas el unu frazo:</p>

<blockquote>
<p>Metu la ruĝajn maldekstren kaj la nigrajn dekstren.</p>
</blockquote>

<p>La pli longa daŭro de la unua tasko spegulas la pli altan
kvanton da energio, kiun bezonas la nerva sistemo por ĝin
plenumi.</p>

<p>Nu, la plimulto el la naciaj lingvoj enhavas regulojn kom<!--
-->pareblajn al la unua serio de instrukcioj. Sekve, la nerva fluo
konstante elspezas sian energion ĉe blokoj, baroj, devojigoj
kaj stumblejoj ĉiaspecaj. Legante ĉi tion, verŝajne kelkaj el vi
pensas: "Li troigas. Mi lernis la anglan, la germanan aŭ tiun aŭ
tiun ĉi lingvon, kaj mi parolas ĝin flue. Ne estas tiel terure."
Se tiel estas, mi gratulas vin. Sed eble tute simple vi ne konscias
vian sportan nivelon.</p>

<p>Kiam vi uzas esperanton, vi estas kiel homo, kiu kuras
rektalinie sur ebena tereno. Kiam vi uzas la alian lingvon (se
ne estas unu el la malmultaj kun strukturoj same regulaj, kiel
<!-- paĝo 40 -->
la esperantaj), vi kuras sur tereno kun fortaj deklivoj, jen
supren, jen malsupren, sekvante zigzagan vojeton kun harpinglaj
turniĝoj, plenan je truoj perfide faligaj, kaj kiun de tempo al
tempo rokoj baras, tiel ke ne eblas pluiri sen grimpi transen.
Se vi flue parolas, tio signifas, ke vi tiom ekzercis vin, ke vi
parkere konas la malfacilajn lokojn kaj, ĉiufoje, la plej efikan
manieron ilin venki. Vi similas al atleto, kiu ĉiutage trakuras la
ĵus priskribitan terenon. Sed eĉ se via kurrapideco havigas al vi
aplaŭdon, tamen restas la fakto, ke, sur tiu tereno, via koro pli
rapide batas, vi spiras pli forte kaj brue, vi estos pli laca, ol
dum vi kuris senturne kaj senbare sur la ebenejo. Kiom ajn
ekzercita vi estas, vi elspezis pli da energio.</p>

<h3><em>Mal-</em>: ĉu beno aŭ malbeno?</h3>

<p>Kuri sur malfacila tereno povas esti stimule, se oni tion
faras propravole por la plezuro sporti aŭ kun la celo trejni sian
korpon. Sed homoj, kiuj deziras (aŭ devas) intergente komuniki,
rajtas ne esti sportemaj, aŭ preferi aliajn kampojn por atleti.
Al ili esperanto estas destinita. Tial Zamenhof konceptis ĝin
tiamaniere, ke komunikado okazu senstreĉe. (Se vi ŝatas streĉi
viajn fortojn, ne mankas terenoj por vin trejni: lingvoj kiel la
rusa, la franca kaj la araba dissemis stumblejojn abunde).</p>

<p>Por eviti streĉon, necesas senti sin sekura. Al tiu sekureca
sento kontribuas la scio, ke oni ĝuos grandan liberecon en la
kombina uzo de la lingvaj elementoj. Pro tio, verŝajne, la
prefikso <i>mal-</i> tiom uziĝas en la "reala lingvo".</p>

<p>Efektive, esplorante pri parola esperanto, mi miris pri la
ofteco de tiu prefikso. Homoj konstante uzas ĝin, ofte humure.
Jen bela ekzemplo de lingva ero, kiun la homoj rapide asimilas
kaj emas ĝeneraligi. Kaj tamen, <i>mal-</i> elvokas reziston ĉe relative
multaj.</p>

<p>En letero, kiun mi ĵus ricevis, brazila amiko diras, ke oni
nepre bezonas la vorton <i>liva</i> por anstataŭi <i>maldekstra</i>. Kiel
malsamaj homoj estas! Mi ne pretendas esti normala (se tio
signifas ion), sed esperanto estas la sola lingvo, en kiu mi
<!-- paĝo 41 -->
havas neniun problemon pri 'dekstra' kaj 'maldekstra'. Eble vi
ne kredos min. Se tiel, demandu miajn edzinon kaj gefilojn, ili
konfirmos al vi jenon: kiam mi ŝoforas kaj mia apudulo instruk<!--
-->cias, ke mi iru dekstren aŭ maldekstren, se li konas min, li
mane gestas al la ĝusta direkto, ĉar nek en la franca, nek en
la angla, nek, verdire, en iu ajn el la aliaj nacilingvoj, kiujn mi
iom scias, mi havas ĝustan reflekson. Nur en esperanto mi ne
eraras.</p>

<p>Kompreneble, se la granda plimulto el la homoj havas
problemon malan al la mia, mi volonte konsentos, ke oni rezignu
je <i>maldekstra</i> favore al <i>liva</i> aŭ alia taŭga formo. Mi neniel
volus trudi miajn apartaĵojn. Tamen mi esperas, ke oni respektos
la starpunkton de tiuj, kiuj diferencas de la plimulto, kaj ke
oni memoros la averton de Zamenhof, "kontraŭ forĵetado de
malnovaj formoj, antaŭ ol la novaj estos sufiĉe elprovitaj kaj
tute <i>definitive kaj sendispute</i> akceptitaj" (<i>vd</i> ĉi-supre, p. 10;
ĉi-foje substrekis mi).</p>

<p>Sed, kiel mi jam diris, mi fidas je la saĝeco de la kolektiva,
nekonscia maniero solvi lingvajn problemojn. Pro tio min tiagrade
interesas la formoj, kiuj spontane ŝprucas ĉe interbabilado. Al
tiu, kiu surterene esploras, kiel faras ĉiu serioza lingvisto,
baldaŭ evidentiĝas, ke <i>mal-</i> ege oftas en la "reala lingvo". Mi
jam citis <i>malstultiĝo</i> kaj <i>malprotestas</i> en la sekcio pri la riĉeco
de la parola lingvo, sed mi povus aldoni centojn da aliaj kazoj.</p>

<p>Ekzemple, foje mi diskutis kun Marc Fettes, la nuna redaktisto
de <i>Esperanto</i>, okaze de kunveno, ĉe kiu ni kune reprezentis
UEAn, kaj li diris al mi: "<i>tio estus <b>malpozitiva</b> reago</i>" (Ĝenevo,
88.02.06). Mi bedaŭrinde ne scias, ĉu li konscie elektis tiun
formon, aŭ ĉu simple la vorto enmensiĝis al li pli rapide ol
<i>negativa</i>.</p>

<p>La esprimon <i>nek tro, nek <b>maltro</b></i> mi registris tiel ofte, ke ĝi
eble jam ŝabloniĝas. Plurfoje, mi notis <i><b>malkiel</b></i> en la senco
'kontraŭe al', 'diference de'. Jen kelkaj pliaj ekzemploj:</p>

<div class="citajxoj">

<p><i>Ili riproĉas, ke la lingvo estas <b>malnatura</b></i> (Pekino, Ĉinio, 86.07.29,
ĉino; miaopinie, tiu ĉino trovis la ĝustan esperantigon de la
koncepto, kiun ni kutime vortigas per <i>artefarita</i>, kio elvokas
ion tute alian)</p>

<!-- paĝo 42 -->

<p><i>Tio estas tro <b>malpoezia</b></i> (Locarno, Svislando, 87.05.16, itallingva
sviso)</p>

<p><i>Mi estas <b>malpesimisma</b></i> (Santala, Finnlando, 87.07.14, ĉiliano, kiu
poste klarigis, ke li ne estis certa, ĉu la radiko <i>optimism</i>
ekzistas)</p>

<p><i>Kiam okazos la <b>malinaŭguro</b>?</i> (Santala, Finnlando, 87.07.18, brito)</p>

<p><i>Oni hodiaŭ <b>malfestas</b> la sovetiigon de Estonio</i> (Tallinn, Estonio,
Sovetio, 87.07.20, estono)</p>

<p><i>La ekspozicio estos <b>malinaŭgurata</b> dimanĉon</i> (Zagreb, Jugoslavio,
87.08.04, kroato)</p>

<p><i>Mi venas por lerni, ne por <b>mallerni</b></i> (Zagreb, Jugoslavio, 87.08.05,
aŭstralianino, laŭdevene pollanda judino)</p>

<p><i>Temas pri <b>malfermita, t.e. aperta</b> personeco</i> (Zagreb, Jugoslavio,
87.08.04, kroato; interesa ekzemplo: ĝi montras, ke la unua vorto
atinganta la menson estas la derivaĵo, la neologismo alvenas nur
poste)</p>

<p><i>Ni <b>malsekvu</b> la sagojn</i> (por reveni laŭ vojo, kiun ni trovis
sekvante sagojn direktomontrajn; Vieno, Aŭstrio, 87.10.28,
germano)</p>

<p><i>Li estas <b>malfaka</b> kuracisto</i> (t.e. ĝeneralmedicinisto; Ĝenevo,
Svislando, 88.11.07, germanlingva sviso).</p>

</div>

<p>La <i>reala lingvo</i> uziĝas ankaŭ en korespondado. Por persono,
kiu lingviste interesiĝas pri tiu aspekto de ĝi, publikigitaj
leteroj de legantoj estas plej interesa fonto de observoj. La ĉi-<!--
-->supra teksto jam estis tajpita, kiam mi legis la numeron de
julio-aŭgusto 1988 de <i>Esperanto</i>. En ĝi, sur sama kolumno,
aperas du interesaj <i>mal</i>-aĵoj:</p>

<!-- paĝo 43 -->

<div class="citajxoj">

<p><i>En pluraj aliaj kazoj, mi intence uzas verbojn <b>malpive</b></i> (t.e.
'kontraŭe al tio, kion PIV rekomendas; Aldo de' Giorgi, <i>Esperan<!--
-->to</i>, julio-aŭgusto 1988, p. 137)</p>

<p><i>Urĝe bezonata estas (...) gramatiko de la lingvo, kiu <b>malkomplikos</b>
la enhavon de [PAG]</i> (Audrey Childs-Mee, <i>samloke</i>).</p>

</div>

<p>La kontrasto inter la malŝato al tiu prefikso ĉe kelkaj
esperantistoj kun literatura pretendo unuflanke, kaj, aliflanke
ĝia ofteco en la spontana lingvo, ĉefe parola, sed ankaŭ letera,
vere mirigas min. Mi tute ne scias, kiel klarigi la menciitan
malŝaton. Ĉu tiuj aŭtoroj hontas pri la ekzisto de <i>mal-</i> kun tiu
senco? Temas ĝenerale pri homoj el latinidaj lingvoj aŭ kun
alta estimo al la latina; eble ĝenas ilin, ke <i>mal-</i> en tiu lingvo<!--
-->familio laŭdevene signifas 'malbona' (dum en la slava, ĝi signifas
'eta' aŭ 'malmulta': en la rusa, <i>sil'nyj</i> signifas 'forta', <i>malosil'nyj</i>
'malforta', t.e. 'malmultforta', 'malgrandforta').</p>

<p>Aŭ ĉu ĝenas la sono? Ĉu ĝi estas tro aŭdebla? Verŝajne
intence Zamenhof elektis prefikson speciale klarsonan, ĉar li
opiniis grava tuj distingi ion disde ties malo. Ĉu ĝenas la
ofteco? Min tio ne ĝenas, sed miajn kriteriojn difinis vivo
malsama ol tiu de la homoj, kiujn <i>mal-</i> agacas. Ĉu ĝenas ia
dubsenceco? Estas vere, ke vortoj kiel <i>malmanĝi</i> povas egale
signifi 'vomi' aŭ 'feki', kaj ke kelkaj aliaj, kiel <i>maltima</i>, ne
estas tute certe kompreneblaj komence. Sed tio rilatas al ege
malgranda nombro da radikoj.</p>

<p>Ĉu ili riproĉas tendencon konfuzi la <i>mal</i>-vorton kun ĝia
kontraŭo? Se jes, ili timas nerealan danĝeron. En pli ol dudek
jaroj da atenta aŭskultado kaj da registrado de parola esperanto,
mi neniam spertis unu miskomprenon ŝulditan al <i>mal-</i>. Mi
ĉeestis erarojn, ekzemple <i>malfermi</i> anstataŭ <i>fermi</i>, sed ne mis<!--
-->komprenojn. Similaj eraroj aperas same ofte en ĉiuj lingvoj:
vortoj, kiuj rekte kontrastas unu la alian, lokiĝas najbare en
nia menso kaj ni facile diras la kontraŭon de tio, kion ni
celas. Ĉar la kunteksto komprenigas la penson, la plimulto el
tiuj okazoj restas neperceptataj. Nur esploranto pri lingvo
rimarkas ilin. En <i>Psikopatologio de la ĉiutaga vivo</i>, Sigmund
<!-- paĝo 44 -->
Freud, inter multaj ekzemploj de fuŝ-agoj, citas prezidanton,
kiu (germane) diras: "mi fermas la kunsidon", anstataŭ "mi
malfermas" ĝin; estas do klare, ke tute ne temas pri fenomeno
ligita al la lingvo.</p>

<h3>Kial <em>ferm</em> kaj <em>malferm</em>?</h3>

<p>Koncerne la vortojn <i>fermi</i> kaj <i>malfermi</i>, multaj kritikas, ke
Zamenhof elektis <i>ferm</i> kiel bazan radikon, de kiu oni derivas la
vorton <i>malfermi</i>. Kial li tion faris? Rapida kontrolo montras, ke
<i>ferm</i> ne estas pli ofta. Sed malprave, miaopinie, oni vidas en
tiu elekto eraron.</p>

<p>Zamenhof havis eksterordinaran psikolingvikan intuicion,
kiun li plej ofte sekvis, tute saĝe. Nu, ŝajnas, ke por nia
menso, la baza koncepto estas stato. Ago, kiu ŝanĝas tiun
staton, estas io malpli fundamenta.</p>

<p>Komodo ŝajnas pli normala kun la tirkestoj fermitaj. En
librovendejo aŭ biblioteko, la granda plimulto el la libroj estas
fermita. En vinbutiko, la boteloj estas ŝtopitaj. En dormoĉambro,
lito estas kovrita (aŭ, en kelkaj landoj, volvita). Ie, funde de
nia nekonscia menso, ni rigardas fermitecon la normala stato.
La alia normala stato estas, ke troviĝu nenio fermebla: baze,
diras nia menso, aŭ ne troviĝas pordo (nur libera pasejo), aŭ ĝi
estas fermita. Malfermi estas ago, kiu likvidiĝas en eta momento,
kaj do ne havas same densan ekziston kiel la longa, daŭra,
konstanta stato de fermiteco. Se, revenante el ferioj, vi vidas
de malproksime, ke viaj pordo kaj fenestroj estas malfermitaj,
via tuja reago estas, ke io estas ne en ordo. Similajn faktojn
nia menso nekonscie registras ekde la plej juna infaneco. Tial
por ĝi, 'malfermi' rompas ion en la normala stato de aferoj, kaj
estas do <b>derivita</b> koncepto.</p>

<p>Verŝajne pro tiu universala maniero koncepti, la plimulto el
la lingvoj rigardas la fermitan kaj similajn statojn plej bazaj,
tiel ke fermo esprimiĝas per simpla radiko, dum la vortojn por
la ideoj proksimaj al malfermado oni derivas el la baza 'ferm'-<!--
[paĝo 45]
-->verbo helpe de afikso. En aviadilo, la stevardino diras angle:
"<i>Fasten your seat belts</i>" ('fermu viajn sekurzonojn'), kaj la
vorto uzata por signi malfermon estas <i>unfasten</i>. En la franca,
oni diras <i>verrouiller / déverrouiller</i> ('rigli' / 'malrigli'), <i>boucher
/ déboucher</i> ('ŝtopi' / 'malŝtopi'); <i>couvrir / découvrir</i> ('kovri' /
'malkovri'); <i>voiler / dévoiler</i> ('vuali' / 'malvuali'); <i>lier / délier</i>
('ligi' / 'malligi'); <i>nouer / dénouer</i> ('nodi' / 'malnodi'); <i>visser /
dévisser</i> ('ŝraŭbi' / 'malŝraŭbi'); ktp. La origina vorto ĉiufoje
indikas fermon, t.e. malebligon de rekta percepto aŭ de libera
ago, kaj malfermo esprimiĝas derive.</p>

<p>En la angla oni diras <i>to lock / to unlock</i> ('ŝlosi' / 'mal<!--
-->ŝlosi'); <i>to pack / to unpack</i> ('paki' / 'malpaki'); <i>to button / to
unbutton</i> ('butoni' / 'malbutoni'); <i>to latch / to unlatch</i> ('klinke
fermi' / 'klinke malfermi'); <i>to bolt / to unbolt</i> ('rigli' /
'malrigli'); <i>to tie / to untie</i> ('ligi' / 'malligi')... En la germana
ni havas <i>schliessen / aufschliessen</i> ('ŝlosi' / 'malŝlosi'); <i>wickeln
/ entwickeln</i> ('volvi' / 'malvolvi'); <i>decken / entdecken</i> ('kovri'
/'malkovri')...</p>

<p>La rumana, en kiu 'fermi' diriĝas <i>închide</i> kaj 'malfermi'
<i>deschide</i> konfirmas tiun regulecon, pri kiu ni trovas multajn
ekzemplojn ankaŭ en la rusa. La rumana prefikso <i>des-</i>, kiel la
franca <i>dé- , dis-</i> ja respondas ĝenerale al la esperanta <i>mal-</i>,
kaj la radiko <i>chide</i> (prononcu: <i>kide</i>), parenca al la itala <i>chiudere</i>,
al la franca <i>clore</i>, fakte signifas 'fermi'. La rumana vorto do
estas ekzakte paralela al nia <i>malfermi</i>. Ankaŭ la malnovfranca
havis similan verbon: <i>desclore</i>, 'malfermi'. La nuntempa franca
<i>éclore</i>, 'malfermiĝi (parolante pri floro, kiu estis burĝona),
prezentas plian ekzemplon de kazo, en kiu la vorto pri malfer<!--
-->mo derivas de la vorto signifanta 'fermi' (<i>clore</i>).</p>

<p>Finan ekzemplon ni ĉerpu ekster Eŭropo. En la svahilia, la
verbo 'malfermi' formiĝas el 'fermi' kiel regula <i>mal</i>-derivaĵo:
<i>kufunga</i>, 'fermi', <i>kufungua</i>, 'malfermi' aŭ <i>kufumba</i>, 'fermi',
<i>kufumbua</i>, 'malfermi' (komparu <i>kukunja</i>, 'volvi', <i>kukunjua</i>,
'malvolvi'; <i>kufuma</i>, 'teksi', <i>kufumua</i>, 'malteksi'; <i>kuvaa</i>, 'vesti
sin', <i>kuvua</i>, 'malvesti sin', 'senvestigi sin').</p>

<p>Tiuj ekzemploj ŝajnas al mi sufiĉaj por montri, ke Zamenhof
ne mispaŝis elektante <i>ferm</i> kiel bazan radikon.</p>

<!-- paĝo 46 -->

<h3>Ena filozofio</h3>

<p>Kial <i>mal-</i> tute ne ĝenas min? Eble ĉar mi lernis la lingvon
estante 11-, 12-jara, kaj do ne havante la saman lingvan fonon
kiel plenkreskuloj jam lernintaj la latinan aŭ similan lingvon.
Se, kiel mi supozas, esperanto logas homojn, kiuj deziras novan,
pli egalecan manieron interrilati, estas normale, ke multaj
havas, fone de la menso, la penson: "Kial unu homo (Zamenhof)
diktu al mi, kiel mi esprimu min? Mi estas lia egalulo. Ankaŭ
miaj ideoj samrajtas." Tia rigardo al la lingvo konformas al ĝia
spirito, aŭ pli ĝuste al ĝia etoso. Tie fontas la reformemo de
multaj esperantistoj.</p>

<p>Sed infano malsame reagas. Kiam mi lernis la lingvon,
<i>malmulta</i> kaj <i>malgranda</i> estis simple, por mi, oportunaj vortoj,
kiuj klare esprimas sian sencon, en sistemo, kiun mi tutkore
aprobis, ĉar ĝi estas tute konsekvenca, kio ĝenerale plaĉas al
infanoj. Mi ne zorgis pri etimologio, same kiel anglalingvan
infanon ne ŝokas la fakto, ke <i>grandson</i>, 'nepo', <i>granddaughter</i>,
'nepino', <i>grandchildren</i>, 'genepoj', povus esti konsiderataj kiel
lingvaj monstraĵoj, ĉar la prefikso devenas de franca vorto sig<!--
-->nifanta 'granda', sed aplikiĝas al homoj pli etaj, fakte ansta<!--
-->taŭante francan prefikson kun la senco 'malgranda' (en la
franca, oni diras respektive <i>petit-fils, petite-fille, petits-enfants</i>,
kaj <i>petit</i> signifas 'eta').</p>

<p>Ne nur <i>mal-</i> ne ŝokis min, sed mi vidis en ĝi senfine fekundan
vortformilon, plej bonvenan. Mi suspektas, ke pli poste, kiam
mia plej ŝatata ĉina korespondanto enkondukis min en la orient<!--
-->azian pensmanieron, kaj kiam mi lernis lian lingvon, mi estis
influata de Dao-ismo (<i>Taoismo</i> laŭ PIV, sed mi preferas la
oficialan ĉinan transskribon <i>Dao</i>). Plaĉas al mi la ideo, ke ie en
<i>malbona</i> kaŝiĝas 'bono', en <i>malforta</i> 'forto', en <i>malgranda</i>
'grandeco', en <i>malami</i> 'ami'. Tradicia ĉina mondrigardo, laŭ kiu
io enhavas la ĝermon de sia kontraŭo, kaj ankaŭ laŭ kiu ĉiu
adjektivo estas relativa, akordas kun mia maniero aliri la realon.</p>

<p>Verdire, ĝian ĝustecon ĉiutage konfirmas mia profesio. Kiom
da forto kaŝiĝas en iu malforta, kaj kiom da malforto en fortulo!
Kiel proksimas unu al la alia amo kaj malamo! Kaj kiom da
<!-- paĝo 47 -->
psikologia progreso, kiam homo ĉesas kompreni adjektivojn kiel
ion absolutan, difinitan per si mem, dum fakte ili postulas
referencon. Ĉu <i>malgranda</i> elefanto ne estas imprese <i>granda</i>? Ĉu
ne kortuŝe <i>malgranda</i> la plej <i>granda</i> formiko? Tio, kio <i>malfacilas</i>
al mi, eble estas por vi plej <i>facila</i>. Kiam homoj suferantaj pro
"komplekso pri malplivaloro" komprenas, ke en la frazo "mi
estas malforta" aŭ "mi konstante malsukcesas", la vortoj <i>mal<!--
-->forta</i> kaj <i>malsukcesas</i> rilatas al nur unu aspekto de ili, kaj ke
ie ili havas ankaŭ forton kaj sukcespovon, ili ekiras la vojon al
plena liberiĝo el tiuj turmentaj ideoj pri si mem, venenaj al la
vivĝojo.</p>

<p>Ni rimarku, ke simila saĝeco troviĝas ankaŭ en okcidento:
"Feliĉaj la malfeliĉuloj, amataj la malamataj, altaj la malaltuloj"
klare sonas en la mesaĝo de la krista surmonta prediko. Iu
filozofia ludo kaŝiĝas en la <i>mal</i>-vortoj, kiu ege plaĉas al mi.
Sed estas vere, ke Kartezio (francanome Descartes) ege malhelpis
kompreni tiun aliron al konceptoj, rigardataj kiel duvizaĝaj.</p>

<p>Jes, <i>mal-</i> ricevas de mi fervoran ŝaton kaj estimon. Kiam
mi legas tutan tekston sen ĝi — ekzemple la iltis-an <i>Literaturan
Manifeston</i> — mi havas la impreson, ke mankas io, kaj instinkte
mi konkludas, ke la aŭtoro ne kapablas verki nature, ke li ne
posedas la normalan lingvon, la <i>realan</i>. Subjektiva mi estas, ĉu
ne? Kompreneble! Sed ĉu ne ankaŭ ili, kiuj kondamnas <i>mal-</i>?</p>

<!-- paĝo 48 -->

<!-- paĝo 49 -->

<h2>4. EMO DIFINI, EMO ELVOKI</h2>

<h3>Angoro kaj trovalorigo de la maldekstra cerbo</h3>

<p>La fakto, ke <i>mal-</i> povas uziĝi senbare, estas aspekto de la
mutacio. Sed mutacio signifas rompon, kaj rompo dolorigas. Aŭ
ĝi vekas neelporteblan angoron.</p>

<p>Tian angorigan rompon travivis la homaro, kiam sciiĝis, ke
la stabila tero, apogita sur fortikaj fundamentoj, kiu estis ĝia
vivejo, fakte estas nur pilketo ŝvebanta en nesolida medio.
Imagu! Ni estis la centro de la universo; nin protektis plafono
nomata ĉielo, ornamita de lumiloj, kiuj iras sur ĝi sian regulan
iron; la ebenaĵo, sur kiu ni staris, sentiĝis plej firma; kaj ĉion
ĉi oni ekmontras eraro, iluzio, kaj la grundon oni forprenas de
sub ni por tien loki abismon! Terura bato tiu rivelo estis.</p>

<p>Pro ĝi, verŝajne, okazis la filozofia renverso de Kartezio: se
ni ne plu povas fidi la evidenton pri la ekstera mondo, kie
trovi ion firman? Kartezio imagis, ke tion povas doni nur
logiko kaj pensado: eĉ la scion pri la propra ekzisto li pendigis
de pensado: <i>mi pensas, mi do estas</i>. Kiel malsame homoj reagas!
Mian ekzistosenton mi perceptas el sufero kaj ĝuo, el konscio
pri mankoj kaj pleniĝoj, el mia povo ami kaj admiri... Sed mi
ne estas filozofo.</p>

<p>Estu kiel ajn, la terura timo, kiu kaptis la eŭropanojn subite
konsciajn pri sia sur-abisma situo, stimulis, helpe de Kartezio,
la maldekstran cerbon. La rezultoj de tiu mensa revolucio, kiu,
verdire, ĉefe trafis Okcidenton, sentiĝas ankoraŭ nun: la hodiaŭa
universitata etoso, pure intelekta, la publika instruado, nia
civilizacio materia estas stampitaj per tiu supervalorigo de
penso super sentado, de dedukto super intuicio, de kredo super
fido.</p>

<!-- paĝo 50 -->

<h3>Franca edukprincipo influas lingvan konceptadon</h3>

<p>Kartezio estis franco, kaj liaj ideoj pli influis la francan
kulturon ol la aliajn (sed la plimulto el la postaj plej influaj
filozofoj, kiuj iris similan vojon, portante pensadon pli supren
ol ĉion alian, estis germanoj; sekve, la germana kulturo simile
ĉefvalorigis la maldekstracerbajn funkciojn: pensado, disciplino,
rigoro, pedanta precizeco alte rolas tiugente). Nu, la franca
pensmaniero ludis aparte gravan rolon en nia lingvo. Tio okazis
parte, verŝajne, pro la prestiĝo, kiun la franca kulturo havis
fine de la pasinta jarcento, kaj parte pro tio, ke francoj fariĝis
tre gravaj en la movado ekde la komenco de la nuna. Ne
hazarde la unua kongreso okazis en Francio, kaj la dua en
franclingva urbo. Ankoraŭ nun, franclingvanoj estas strange
multnombraj en la Akademio. La ĉefredaktoroj de niaj plej
prestiĝaj vortaroj, <i>Plena Vortaro</i> kaj <i>Plena Ilustrita Vortaro</i>,
estas francoj. Franco kunaŭtoris <i>Plenan Analizan Gramatikon</i>.</p>

<p>Nu, la francoj aliras sian lingvon, kaj do lingvojn ĝenerale,
malsame ol la plimulto el la aliaj popoloj. Franca infanedukado
ege emfazas la neceson uzi pri ĉio la "ĝustan terminon". Kaj ie,
en la subkonscio de l' francoj, flagras la ideo, ke la spontana
vorto, la infane kreita, ne estas la ĝusta, ĉar ĝi sonas tro simple.</p>

<p>Dum la lasta somero, mi ĉeestis jenan scenon, kiu verŝajne
estus neimagebla en alia lando ol Francio. Mia edzino kaj mi
gastis ĉe terkulturisto, samtempe vinproduktisto, viro klera, kiu
pasigas multan tempon surtraktore kaj mane laboranta, sed kiun
ankaŭ karakterizas alta intelekta nivelo kaj ekonomi-konscia
maniero prizorgi sian bienon. Ni parolis pri la vetero kaj lia
edzino diris: "Mi aŭdis ĉe la radio, ke la nulopunkto troviĝas je
alteco de 4000 metroj". Ekkoleris la viro kaj diris: "Min incitas
via manio neniam uzi la ĝustan vorton. Se vi parolas pri <i>izoter<!--
-->mo</i> diru <i>izotermo</i>, ne <i>nulopunkto</i>." Certe troviĝis, baze de tiu
reago, ia geedza konflikto, sed en kiu lando edzo ema riproĉi sian
edzinon elektus kiel pretekston la neuzon de komplika, scienca
vorto en plej banala interparolo privetera?</p>

<!-- paĝo 51 -->

<p>Jen alia ekzemplo. Tuj post la dua mondmilito, Belgio kaj
Svislando havis pli altan vivnivelon ol Francio, kaj, kontraste
kun tiu, disponis dolarojn, kiuj ebligis importi multon el Usono.
Inter la novaj varoj, kiuj tiel atingis ilin, troviĝis la unuaj
magnetofonoj. Kaj en Svislando kaj en Belgio, franclingvanoj
nomis ilin <i>enregistreurs</i>, ĉar la funkcio de tiuj aparatoj ja estas
<i>enregistrer</i> ('registri'; tiun vorton oni uzis por surdiskigo). Se
riskis okazi konfuzo kun alia tipo de "registrilo", oni diris <i>en<!--
-->registreur magnétique</i>.</p>

<p>Kaj jen post kelkaj jaroj similaj aparatoj fine aperis en
Francio. La francoj, ignorante jam radikiĝintan lingvouzon en
du franclingvaj regionoj — tri, fakte, ĉar, se mi ne eraras,
ankaŭ en Kanado oni uzis <i>enregistreur</i> — organizis fakkunvenojn
por diskuti pri la termino kaj akuŝis je <i>magnétophone</i>, bela
sciencosona vorto, kies ĉefa kvalito estis verŝajne, ke ĝi estis
ne tuj komprenebla — kontraste kun <i>enregistreur</i> — kaj do pli
probable respondis al la nekonsciaj kriterioj de "la ĝusta
termino".</p>

<p>En Francio, do, kiam infano uzas "neĝustan terminon", oni
korektas ĝin. Tio kredigas al ĝi, ke nur unu vorto estas uzebla
por unu koncepto, aŭ ke, se ĝi uzos vorton kun pli vasta
signifo, ĝi eraros, ĝi agos malbone. Tial konceptoj, kiuj alipopole
inkluziviĝas, ruspupe, unu en la alian, staras aparte kaj kontraste
en la franca menso. Anstataŭ inkluzivi, la francoj kontrastigas.</p>

<p>Ekzemple, kiam franca infano, ekvidante unuĝiban kamelon,
krias: "<i>Oh! Un chameau!</i>" ('Ho! Kamelo!'), la patro tuj korektas:
"<i>Ce n'est pas un chameau, regarde, il n'a qu'une bosse, c'est un
<b>dromadaire</b></i>". ('Ne estas kamelo, rigardu, ĝi havas nur unu ĝibon,
estas <i>dromedaro</i>'). En la aliaj gentoj, la kategorio "kamelo"
<b>inkluzivas</b> la subkategorion "dromedaro". (Rigardu la desegnaĵon
sur la pakoj de <i>Camel</i>-cigaredoj). Ne ĉe la francoj. Tie, la dro<!--
-->medaroj ne estas kameloj, ili, pro la eduksistemo, fiksiĝas en la
menso precize kiel io <b>kontrasta</b> al kameloj, kiel io atentinde
plej nekamela: "<i><b>Ne</b> estas kamelo, estas <b>dromedaro</b></i>". (En alia
popolo, patro deziranta klerigi dirus: "<i>Ho jes, kamelo! Tian
unuĝiban kamelon oni nomas <b>dromedaro</b></i>"). Kiel ofte, la spontane
uzata vorto facile prononceblas (<i>chameau</i> elparoliĝas /ŝamo'/),
dum la altrudita de la gepatroj estas pli komplika: plia ekzem<!--
-->plo, ke "la ĝusta termino" devas soni barbare.</p>

<!-- paĝo 52 -->

<p>Nuntempe, se usonano diras al mi "<i>It is recorded on tape</i>"
('ĝi estas registrita sur bendo'), li plej probable parolas pri
kasedo. <i>Tape</i>, 'bendo', inkluzivas la bendojn aranĝitajn en
maldika skatoleto tiamaniere, ke la du bobenoj ne apartiĝas
(alivorte, en kasedo). Ĉe francoj, la vorto <i>bande</i> ne inkluzivas
la bendojn enkasedajn. Se vi diras "<i>enregistré sur bande</i>",
franco bildigas al si unusolan bobenon, kies bendon vi povas
tuj mane tiri kaj malvolvi, kaj kiun vi devas mem alkroĉi al
malplena bobeno. Se temas pri bendo enkaseda, vi devas nomi
ĝin <i>cassette</i>, kaj franco normale eĉ ne pensas pri tio, ke la aĵo
en ĝi fakte estas <i>bande</i>. Kiam la koncepto "kasedo" aperis,
anglalingvanoj ĝin <b>inkluzivis</b> en la pli vastan koncepton "bendo",
francoj ĝin <b>kontrastigis</b> al ĝi.</p>

<p>La franca maniero procedi, kiu radikas en la sistemo kartezia
(Kartezio ja emfazis la neceson rezoni per <i>ideoj klaraj kaj
apartigitaj</i>), ial transformiĝinta al io pedante aplikenda, rajtas
je respekto. Fakte, lingvo tiagrade enplektiĝas kun penso, ke
pensi laŭ la inkluziva sistemo estas por multaj francoj tre
malfacile, se ne diri neeble. Kiam mi klarigas al franco, ke la
objekto, kiun li nomas <i>fauteuil</i> ('brakseĝo', 'apogseĝo') estas iu
formo de seĝo, kaj ke usonano povas nomi ĝin <i>chair</i>, 'seĝo', sen
la precizigaj vortoj (la preciza esprimo estas <i>armchair</i>,
<i>overstuffed chair</i>, <i>easy chair</i> aŭ <i>comfortable chair</i>), tre ofte
venas la reago: "<i>Sed fotelo ne estas seĝo!</i>" Rigardante brak<!--
-->seĝon, multaj francoj ne povas imagi, ke oni povas klasi tiun
meblon inter la seĝojn: ĝi estas io alia, apartenanta al tute
malsama kategorio.</p>

<p>Sed la fakto, ke iu pensmaniero respektindas, ne signifas, ke
ĝi estas oportuna. Por intergenta lingvo, la franca sistemo ja
alportas kun si seriozajn malavantaĝojn.</p>

<h3>La signif-amplekso de la vortoj: io konvencia</h3>

<p>La insisto pri "la ĝusta termino", pro la aĝo, kiam la infano
komencas ĝin preni serioze, fiksas en la nekonscia menso la
ideon, ke la realo jam estas dividita en konceptojn, ĉiu el kiuj
<!-- paĝo 53 -->
estas nomita, aŭ almenaŭ nomebla kaj nomenda. Ĝi emigas
pensi, ke "verdo" ekzistas per si mem, kiel io per si aparta de
"bluo". Fakte, la realo de la spektro estas kontinua, kaj ke oni
metas la limojn tien kaj ne tien ĉi, estas arbitra tradicio de la
koncerna kulturo. Kiam ĉinlingva konato, kun kiu mi foje
trinkis kafon en la Singapura flughaveno, mire rimarkis, ke la
tiea sukero estas <i>huang</i>, li uzis vorton, kies kutima traduko estas
"flava". Tiu nerafinita sukero estis bruna por miaj okuloj kaj
menso, sed la ĉina <i>huang</i> havas alian signifkampon ol nia <i>flava</i>:
ĝi etendiĝas al tio, kion ni nomas <i>bruna</i>.</p>

<p>Simile la du kontrastaj francaj konceptoj <i>fier</i>, 'fiera', kaj
<i>orgueilleux</i>, 'malhumila', 'orgojla', estas grupigitaj en la angla
en la saman kategorion: <i>proud</i>. Aŭ, eble eĉ pli trafe, konsultu
la esperanto-vortaron de Wells: vi vidos, ke <i>voli</i> estas tradukita
kiel <i>to want</i>, sed ke <i>to want</i> estas tradukita, unue, kiel <i>deziri</i>.
Nu, ĉe multaj popoloj <i>voli</i> kaj <i>deziri</i> estas du tute malsamaj
aferoj. <i>Voli</i> ja estas diri jes aŭ ne al sia <i>deziro</i>, tiu verbo
signas la reagon al la deziro, kaj sekve elekton, decidon, dum
<i>deziri</i> signifas "senti inklinon al" kaj elvokas naturan, spontanan
aperon de tiu inklino. (<i>Voli</i> estas la reago de la maldekstra
cerbo al <i>deziro</i> unue ŝprucinta cerbobaze). Tiun distingon la
anglalingvanoj ĝenerale ne faras.</p>

<p>Reciproke, la franca havas nur unu vorton, <i>crier</i>, 'krii', por
la diversaj manieroj alvoki aŭ laŭtasone esprimi emocion, kiuj por
anglalingvano tre diferencas unu de la alia, kaj kiujn li vortigas
per tiaj verboj kiel <i>shriek</i>, <i>shout</i>, <i>yell</i>, <i>scream</i>, <i>call out</i>, <i>roar</i>,
ktp.</p>

<p>Se ni imagas, ke al ĉiu koncepto de nia kulturo respondas iu
realaĵo, ni malfacile akceptas, ke diversaj eroj de nia vortprovizo
povas ne havi unuvortan, ekzaktan tradukon en la internacia
lingvo. Ni konfuzas tiun mankon kun malriĉeco. Sed tio ĝi ne
estas. La angla estas unu el la plej riĉaj lingvoj en la mondo,
laŭ la nombro da vortoj kaj da nuancoj, kiujn ili ebligas esprimi.
Tamen ĝi ne povas eldiri per unu vorto konceptojn kiel <i>sam<!--
-->rasano</i> aŭ <i>samlingvano</i>, mankas al ĝi ordinara vorto por la
koncepto <i>voli</i>, kaj por traduki la simplan francan adverbon
<i>frileusement</i> (kies signifo proksimiĝas al "malvarmtimule";
<!-- paĝo 54 -->
Zamenhof uzis tiusence <i>frosteme</i> kaj <i>fornosidiste</i>, sed ĉu tiuj
esprimoj ankoraŭ kompreneblas?) ĝi bezonas longan ĉirkaŭvojon,
ekzemple: <i>with the kind of shivering movement typical of
people particularly sensitive to cold</i>. Tian simplan vorton, kia
estas nia esperanta <i>meblo</i>, la riĉega angla lingvo povas traduki
nur per komplika multsilabaĵo: <i>piece of furniture</i>. Ke multaj
esperantaj vortoj ne estas unuvorte tradukeblaj en la francan
aŭ la anglan, kaj reciproke, tio estas tute natura: ĉiu lingvo
distranĉas la realon, laŭ propraj anguloj, en tranĉojn kun
malsamaj formoj kaj grandecoj.</p>

<p>Ni grupigas en unu koncepton, "ami", vastan kampon da
diversaj sentoj, kiu estis dividita en tri kategorioj en la
malnovgreka: <i>agapan</i>, <i>filein</i>, <i>eran</i>, depende de tio, ĉu temas
precipe pri larĝkora akceptemo, pli amikeca korinklino aŭ ardo
pasia.</p>

<table class="tab1">
<tr><td>filein<br/><br/>eran<br/><br/>agapan</td>
<td>}<br/>}<br/>}<br/>}<br/>}</td>
<td>A<br/>M<br/>I</td></tr>
</table>

<p>Se ni bezonas distingi tiujn tri formojn de amrilato, ni
precizigas per adverboj aŭ aliaj elementoj. Sed ofte ni ne faras
la distingon, eĉ en lingvoj ĝenerale rigardataj kiel riĉaj. En la
johana evangelio, ekzemple, troviĝas loko (21, 15–18), kie
trifoje Jesuo demandas Petron, ĉu tiu lin "amas", kaj Petro
ĉiufoje respondas jese, uzante verbon, kiu signifas "ami". En la
tradukoj kutime uzataj en la laŭdire riĉaj lingvoj de Okcidento,
revenas ĉiufoje la sama vorto (<i>aimer</i>, <i>to love</i>, <i>liebhaben</i> k.s.),
dum en la greka originalo du malsamaj verboj uziĝas.</p>

<p>Ĉiu kulturo havas sian aliron al la pens- kaj komunik-objektoj.
La eŭropa maniero koncepti la gefilojn de samaj gepatroj estas
laŭseksa. Sed ekzistas lingvoj, ĉe kiuj ne la sekso estas kon<!--
[paĝo 55]
-->siderata, sed la aĝo. Ekzemple, en la joruba, lingvo parolata en
okcidenta Afriko, la divido estas inter pli aĝa kaj malpli aĝa,
senkonsidere pri tio, ĉu la gefratoj estas viraj aŭ inaj. En la
ĉina, ambaŭ faktoroj estas atentataj, tiel, ke ĝi havas kvar
vortojn entute, du por nia <i>frato</i> kaj du por nia <i>fratino</i>:</p>

<table class="tab2">
<tr>
<td>
<table>
<tr><th colspan="2">Esperanto</th></tr>
<tr><td class="d"><i>frato</i></td><td><i>fratino</i></td></tr>
</table>
</td>
<td>
<table>
<tr><th>Joruba</th></tr>
<tr class="s"><td><i>ègbón</i><br/>'pli aĝa frat(in)o'</td></tr>
<tr><td><i>àbúrò</i><br/>'pli juna frat(in)o'</td></tr>
</table>
</td>
</tr>
<tr>
<td colspan="2">
<table>
<tr><th colspan="2">Ĉina</th></tr>
<tr class="s"><td class="d"><i>gege</i><br/>'pli aĝa frato'</td>
<td><i>jiejie</i><br/>'pli aĝa fratino'</td></tr>
<tr><td class="d"><i>didi</i><br/>'pli juna frato'</td>
<td><i>meimei</i><br/>'pli juna fratino'</td></tr>
</table>
</td>
</tr>
</table>

<p>La ideo, ke esperanto estas malriĉa, rezultas el miskompreno
pri la diversaj manieroj, laŭ kiuj la malsamaj kulturoj distranĉas
aŭ aranĝas en konceptojn la realon aŭ mondojn fantaziajn. Por
ĉino, la eŭropaj lingvoj estas ege malriĉaj en sia vortprovizo
ebliganta paroli pri familiaj rilatoj. Por nia koncepto <i>onklo</i>, la
ĉina havas malsamajn vortojn depende de tio, ĉu temas pri pli
aĝa frato de la patro, pli juna frato de la patro, frato de la
patrino, edzo de la fratino de la patro, edzo de la fratino de la
patrino, ktp.</p>

<p>Tiu atribuo de malriĉeco al esperanto parte ŝuldiĝas al la
franca ideo pri "la ĝusta vorto", kiu ne akceptas, ke la realo aŭ
<!-- paĝo 56 -->
fikcio dividiĝu en konceptojn laŭ aliaj anguloj ol en la gepatra
lingvo. Sed eĉ sen ĝi, natura etnocentreco, kombinita kun ideoj
prilingvaj naskitaj en infanaĝo kaj neniam forlasitaj, malhelpas
kompreni la diferencon inter vortoj aŭ konceptoj unuflanke, la
priparolataj realo aŭ fikciaĵoj aliflanke.</p>

<p>Kiu ajn la kaŭzo, multaj havas la impreson, ke esperanto
estas malsupera al la nacilingvoj kaj ke, sekve, necesus ĝin
altigi al ties nivelo. Tiucele ili rekomendas enkonduki en ĝin
vort-por-vortajn tradukojn de ĉiu koncepto, por kiu ilia lingvo
havas terminon. Puraj estas tute certe iliaj intencoj, sed ilia
celo estas nerealigebla. Esperanto ja disvastiĝis al ĉiuj partoj
de la mondo, kaj montras ekster la eŭropa kultursfero viglecon,
kiu pravigas pensi, ke ĝi tie firmiĝos kaj uziĝos pli kaj pli.
Se ĉiu popolo rezonos kiel la francoj kaj iliaj samopinianoj, kaj
postulos esperanto-vorton por ĉiu vorto de sia lingvo, nia
vortprovizo fariĝos tiel giganta, ke ĝi ne plu uzeblos. Imagu la
situacion, kiam por ĉiu familirilato laŭ la ĉina kulturo ni havos
novan radikon, kaj same pri multegaj aspektoj de la materia,
socia, psika kaj alikampa vivo! Franclingva tradukisto ne taksas
sian lingvon malriĉa, ĉar por multegaj anglaj vortoj ĝi ne havas
laŭvortan tradukon, li nur lernas la arton esprimi penson, kaj
ne vortojn. Tion bonaj esperantistoj instinkte faras nun, plej
sukcese. Kiamaniere?</p>

<p>Ili aplikas du principojn: (1) distancigi sin de la vortaroj; (2)
sin demandi: "kion mi volas diri?"</p>

<p>Alivorte, ili faras tion, kion vi nature faras, kiam, parolante
vialingve al vialingvano, vi ĵus uzis vorton, kiun li ne konas: vi
klarigas per aliaj vortoj la aferon. La granda avantaĝo de
esperanto estas, ke la klarigon ĝia struktursistemo povas ege
densigi.</p>

<p>Ekzemple, francino foje diris al mi: "Mi bezonas la neologis<!--
-->mon <i>timida</i>, ĉar kiam mi estis juna, mi estis tre <i>timida</i>, sed ne
<i>timema</i>. En esperanton la francan vorton <i>timide</i> oni tradukas
per <i>timema</i>. Ne <i>timema</i> mi estis." Ŝia eraro estis kredi la
vortaron. Ĉar ŝi tie trovis <i>timide = timema</i>, ŝi ne serĉis pluen.
Fakte, kion ŝi volis diri? La franca koncepto <i>timide</i> (kaj la
similaĵoj de multaj eŭropaj lingvoj) grupigas serion da reagoj,
sentoj, kondutoj, kiuj estas tre diversaj.</p>

<!-- paĝo 57 -->

<p>Aserti, ke ĉar esperanto ne havas unu vorton, kiu kovras la
saman grupon, ĝi estas malriĉa, egalus deklari, ke la malnovgreka
ne estas riĉa, ĉar ĝi ne havas <b>unu</b> vorton por nia sentogrupo
"ami", aŭ la angla, ĉar mankas al ĝi <b>unu</b> vorto por la diversaj
manieroj laŭtvoki, kiun ni nomas <i>krii</i>, aŭ la ĉina, ĉar ĝi ne
povas <b>unu</b>vorte esprimi nian koncepton "onklo", aŭ la franca,
ĉar ĝi havas vortojn por "krajono", "plumo", "kreto", sed nenion
samsencan al nia pli ĝenerala <i>skribilo</i>.</p>

<p>En esperanto, la koncepto de la franca <i>timide</i> povas esprimiĝi
per tre multaj vortoj kaj esprimoj, ĉiu kun la propra nuanco
kaj la propra signif-amplekso. Jen kelkaj: <i>sinĝenema, ruĝiĝema,
hontema, inklina sin ĝeni, ema ne aserti sin, ema retiriĝi en
sin, ema konscii alies rigardon, nerebatema, ne ŝatanta elstari
en grupo, neasertema, timema, gruptimema, timema pri nekonaĵoj
(aŭ nekonatoj), sendecida, malcerta pri si, evitema, alfront<!--
-->evitema, nealfrontema, malinklina sin enĵeti, ne montriĝema,
ĉiam provanta malplej elstari, nememfida, manka je memfido,
facile ŝancelata, embarasiĝema, retropaŝema, facile lasanta alian
imponi al li aŭ ŝi, inklina senti psikan paralizon, inklina senti
sin fuŝa, ĝene memkonscia,</i> ktp ktp. Fakte, la vorto <i>sinĝenema</i>
havas praktike la saman signifkampon kiel la franca <i>timide</i>. Mi
listigis la aliajn simple por montri, kiavoje oni serĉu. Kaj ankaŭ
por ilustri la fakton, ke estas normale uzi plurvortan esprimon
por traduki unuvortan koncepton de la fontlingvo.</p>

<p>Paradokse, kvankam estas rilato inter la francaj ideoj pri "la
ĝusta vorto" kaj tiuj pri malriĉeco, la pedanteco, kiun stimulas
tia maniero kompreni lingvon, fakte efikas al ĝi malriĉige.
Anstataŭ permesi, ke la penso situu jen je tiu nivelo, jen je tiu
alia, kaj do disponu pli multajn variaĵojn en la esprimado, oni
trudas nur unu. Tion povas ekzempligi la manio, ĉi-foje ĉefe
renkontata ĉe germanlingvanoj — kies kulturo, kiel ni vidis,
ankaŭ favoras pedantecon — nepre anstataŭigi la spontane
ŝprucantan <i>pensi</i> per <i>opinii</i>, kiam temas pri opiniesprimo. La
fakto, ke similkaze oni diras en la angla <i>I think</i>, en la rusa <i>ja
dumaju</i>, en la ĉina <i>wo xiang</i>, en la franca <i>je pense</i> jam sufiĉas
por montri, ke tio estas tre natura maniero vortigi la ideon "mi
opinias, ke".</p>

<!-- paĝo 58 -->

<p>Sed fakte ne necesas studi komparan lingvistikon por tion
konfirmi: <i>opinii</i> ja estas maniero <i>pensi</i>, alivorte la koncepto
"opinii" estas <b>inkluzivita</b> en la koncepto "pensi". Vi ne povas
opinii sen pensi, ĉefe: vi ne povas esprimi vian opinion ne pen<!--
-->sante ĝin. Kial prezenti kontrastaj konceptojn, inter kiuj la
rilato estas inkluziva? Se tiu kutimo disvastiĝus, la sola rezulto
estus, ke anstataŭ disponi du manierojn esprimi sin — <i>mi pensas,
ke...; mi opinias, ke...</i> — verkistoj kaj esperantoparolantoj disponus
nur unu: la lingvo malriĉiĝus.</p>

<h3>Timo malprecizi...</h3>

<p>Sistemo, en kiu konceptoj estas kontrastigataj multe pli ol ili
inkluziviĝas, havas duan malavantaĝon por interkultura lingva
komunikilo, nome, ke ĝi malhelpas plenan akcepton de la deriva
kaj kunmeta vortfarado. Se <i>brakseĝo</i> ne estas <i>seĝo</i>, aperas
stulte nomi ĝin uzante la radikon <i>seĝ</i> plus iun precizigan
elementon. Tio sentiĝas kiel lama rimedo, kiel konfeso pri
malriĉeco, kiun oni iel provas kompensi. Tiu aliro al la lingvo
tute kontraŭas la solvon al la dikvortara problemo, kiun Zamenhof
kortuŝe priskribis en sia letero al Borovko: esprimi kompleksajn
konceptojn per kombino de limigita nombro da eroj.</p>

<p>Kiel ni vidis, la franca maniero kompreni la lingvon favoras
pedantecon. Lingva pedanto emas malfidi la ĝeneralajn helpojn
al komuniko, kiuj estas la kunteksto, la situacio, eventuale la
gestoj. Li ne akceptas, ke, se natura konsento formiĝas pri la
signifo de kombinaĵo, komunikado perfekte disvolviĝas. Al li ne
sufiĉas, ke la kunmetitaj eroj <b>elvoku</b> la koncepton, li volas, ke
ili <b>difinu</b> ĝin. (Temas pri la malfido de la maldekstra duoncerbo
al la dekstra). Tiu sama bezono pri pedanta difino forturnigas
de la simpla uzo de simplaj vortoj en situacioj, kiam neniu
dubsenceco eblas.</p>

<p>Tipa ekzemplo pri ĉi-lasta fenomeno estas la kutimo, enkon<!--
-->dukita de la francoj, anstataŭigi <i>bona</i> per <i>bongusta</i>, kiam temas
pri manĝaĵo aŭ trinkaĵo, eĉ kiam la kunteksto igas ĉion ab<!--
-->solute klara. Mi plurfoje ĉeestis jenan scenon inter francaj
<!-- paĝo 59 -->
esperantistoj. Iu ekmanĝas frukton, apudulo demandas: "ĉu ĝi
estas bona?" kaj sperta esperantisto korektas tiun dirante: "oni
ne diras <i>bona</i>, sed <i>bongusta</i> tiaokaze". Nu, en multegaj lingvoj,
oni tiam simple diras "bona". Estas vere, ke la koncepto "bona"
estas tiel vasta, ke ĝi povas rilati al ĉiaspecaj sferoj, sed la
necesan precizigon alportas la situacio. La maniero rigardi, la
tono, la fakto, ke unu ĵus ekmanĝis kaj la alia ne, ĉio ĉi
precizigas, ke <i>bona</i> ne signifas ĉi-kadre "morale bona", "socie
bona", "bona por la sano", "teknike bona", "bonkora" aŭ "bona"
laŭ iu alia kriterio. Cetere, <i>bona</i> inkluzivas <i>bongusta</i>.</p>

<h3>... kaj angoro perdi</h3>

<p>La trovalorigo de la maldekstra cerbo, kiun Kartezio, inter
aliaj influoj, trudis al la francoj, ne nur estigis timon pri
nesufiĉa precizeco, sed ankaŭ vibrigas ian praan, infanecan
angoron perdi, kiu, pro la menciita graveco de francoj en la
esperanto-historio, orientis la evoluon de la lingvo laŭ direkto
fremda al ties fundamenta naturo.</p>

<p>Alpreni internacian lingvon, tio signifas ŝanĝi la nivelon, sur
kiu oni komunikas: oni ĉesas troviĝi inter samgentanoj kaj
ekrilatas nur kiel kunhomoj. Por tio necesas ion rezigni: malfacile
difineblan komunecon de sentoj, spertoj, aludoj, referencoj,
unuvorte ĉion specifan, kio ligas inter ili la anojn de iu gento.
Bedaŭrinde, rezigni estas seniĝi, kaj seniĝi malfacilas, ĉar ĝi
tro similas al perdo.</p>

<p>Kompreneble, oni perdas nur dum tempo, kaj nur por gajni ion
alian, samvaloran, ofte eĉ plivaloran. Sed ne eblas gajni sen
komence perdi. Se viaj manoj estas plenaj je io ŝatata, vi povas
akcepti ion pli ŝatindan nur unue demetinte, kion vi tenas en ili.</p>

<p>Tiu regulo validas egale, kiu ajn la internacia lingvo. Se mi
diskutas angle kun skandinavo, ĉar ni ne havas alian komunan
komunikilon, mi devas rezigni multon miakulturan, ĉar tiuj
tipaĵoj ne pasas tra la angla kanalo. Ekzemple la fakton, ke se
unu el ni diros <i>his secretary</i>, la alia ne scios, ĉu tiu estas vira
aŭ ina, dum france mi dirus <i>son secrétaire</i>, 'lia (aŭ ŝia) sekre<!--
[paĝo 60]
-->tario' kaj <i>sa secrétaire</i>, 'lia (aŭ ŝia) sekretariino'. Aŭ la fakton,
ke la distingo inter <i>tu</i>, 'vi' (se temas pri iu, kun kiu mi
familiaras) kaj <i>vous</i>, 'vi' (se temas pri iu, kun kiu mi rilatas
malpli familiare) nun perdiĝos, dum eble io simila ekzistas
ankaŭ en la gepatra lingvo de mia kunparolanto. Ambaŭ do
perdos ion por gajni la eblon komuniki.</p>

<p>Tio estas normala. Nenio valora riceviĝas senkoste. Se mi volas
komuniki sur intergenta nivelo, mi devas pagi la prezon. Feliĉe,
ĉi-koncerne, esperanto montriĝas <i>bona lingvo</i> du-rilate: unuflanke,
ĉiu perdas malpli ol se alia komunikilo uziĝus; aliflanke, la
lingvo estis konceptita por dividi la koston kiel eble plej egale
inter la diversaj popoloj.</p>

<p>Ve! Praaj refleksoj ofte malhelpas tion kompreni. La familiara
medio estas sekuriga, kaj seniĝi, eĉ nur momente, je ĝiaj
apartaĵoj sentiĝas terure. Tial multaj esperantistoj provas gajni
tutmondan esprimilon sen perdi la trajtojn de la nacia. Ili
strebas al io neebla: interkultura lingvo, kiu estu iliakultura.</p>

<p>Mi ne scias, ĉu refoje elmergiĝas mia partieco, sed ŝajnas al
mi, ke tio multe pli oftas ĉe francoj ol ĉe aligentanoj. Mi
neniam renkontis ĉinan, rusan, britan aŭ usonan esperantiston,
kiu postulis, ke esperanto havu absolute ekzaktan tradukon de
tiu aŭ tiu tipe nacia koncepto, kiel mi konstante spertas ĉe
francoj (memoru, kion ni diris pri <i>timida</i>). Aperas, ke anoj de
tiuj popoloj pli konscias, ke alia lingvo ne povas havi saman
signifsistemon kiel la propra, dum francoj perceptas en tiu
diferenco mankon korektindan.</p>

<p>La timo perdi, kiu do karakterizas multajn francojn rilate al
la havaĵoj de sia lingvo, ege influis esperanton. Multo internacie
nenecesa, sed tipe franca, enŝteliĝis en la lingvon, nur — se mia
hipotezo pravas — ĉar francoj ne komprenis la neceson rezigni
iun nombron da francaĵoj por ĝui la pli altan nivelon de
internacieco. Verŝajne tial ni diras <i>magnetofono</i> anstataŭ
<i>surbendigilo</i>, verŝajne tial la ege franceca PIV rekomendas
<i>jahurto</i> anstataŭ la reallingva <i>jogurto</i>, verŝajne tial ankaŭ
multaj francoj sentas la mankon de pronomo familiara por 'vi',
egala al la franca <i>tu</i>, kiel malfacile akceptebla perdo, terure
malriĉiga.</p>

<!-- paĝo 61 -->

<p>Ili ne komprenas, ke riĉi signifas, ne havi ĉion, sed havi
multon. La angla, sen samsencaĵo al <i>tu</i>, estas ege riĉa lingvo.
Krome, se la aliaj popoloj rezonus kiel la francoj, kiom da
pronomoj ili rajte postulus enkonduki en esperanton! La indonezia
estas eble la plej facila lingvo en la mondo por la meza terano
(klare pli facila ol esperanto), sed ĝia facileco estas grandparte
fuŝita por fremduloj nur pro tiu pronomo 'vi'.</p>

<p>Parolante al nur unu persono, en esperanto, ni diras: <i>kien vi
volas iri?</i> En la franca estas du ebloj: <i>où voulez-vous aller?</i> kaj
<i>où veux-tu aller?</i> La distingo estas laŭ familiareco. Ankaŭ en la
hebrea estas du formoj, sed la distingo ne rilatas al pli aŭ
malpli alta grado de intimeco, sed al la sekso: vi diros <i>lean ata
roce laleĥet?</i> se vi parolas al viro, <i>lean at roca laleĥet?</i> se al
virino. La araba simile funkcias.</p>

<p>En la indonezia, la gamo inkluzivas sekson, aĝon, gradon de
familiareco, gradon de respekto, socian relativan situon, ktp:
sekve, por esprimi nian simplan vorton 'vi', al infano vi diros
<i>kamu</i> aŭ <i>engkau</i>; al superulo <i>bapak</i> (sed ne se temas pri virino,
tiam vi diros: <i>ibu</i>); al onklino <i>bibi</i>; al ŝoforo <i>supir</i>; al via patro
<i>ayah</i>; al nekonata viro <i>tuan</i>; al viro iom konata <i>saudara</i>, ktp
ktp: la listo per tio ne finiĝis! Indoneziano, kiu lernos esperan<!--
-->ton, trovos nian <i>vi</i> pli facila, sed povos ankaŭ senti la ŝanĝon
de lingvo kiel transiron el rafinita mondo al kruda, sennuanca.
Nur iom post iom li konstatos, ke la nuancoj perditaj unurilate
kompensiĝas per multaj aliaj ceterloke gajnitaj.</p>

<p>Se ĉi tiu libreto povus helpi la francojn konscii, ke alpreni
esperanton postulas rezignon je kelkaj propraĵoj favore al ĉies
plejbono, kaj ke estus tre nejuste, se ĉiam la samaj popoloj
devus cedi, kaj la samaj (francoj, latinidanoj) ricevi kontentiĝon,
la peno verki ĉi tiun tekston estus vaste kompensata.</p>

<!-- paĝo 62 -->

<!-- paĝo 63 -->

<h2>5. LA ARTO DE VORTFARADO</h2>

<h3>Simila vortformado en malsamaj popoloj</h3>

<p>La bezono, ke franca koncepto plej ekzakte esperantigeblu,
ligita al nekompreno pri er-kombina sistemo grandparte bazita
sur inkluzivado, kaj ne sur kontrastado, naskis tendencon
alpreni novajn radikojn, dum ekzistis kunmetaĵo aŭ derivaĵo
perfekte taŭga por esprimi la koncernan ideon. Tiu tendenco
estas des pli bedaŭrinda, ĉar malsamaj lingvoj ofte sekvas
similajn vojojn por kunmete vortfari. Ni vidis ĉi-supre, ke
rilate al la divido en konceptojn, kulturoj ege diferencas, sed
rilate al vortfarado ili ofte tre similas inter si: estas io univer<!--
-->sala en la maniero konverĝi al unu nova koncepto deirante de
du aŭ pluraj antaŭe formitaj. Alivorte, lingvoj el plej malsamaj
familioj ofte sekvas egalajn modelojn en la kunmeta procezo.</p>

<p>Ekzemple tri malsamfamiliaj lingvoj povas esprimi la koncepton
"bela", rilate al homo, per kombino de la eroj "bona" kaj
"rigardi": en la angla oni diras <i>good-looking</i> (&lt; <i>good</i>, 'bona',
<i>look</i>, 'rigard', <i>ing</i>, multfunkcia finaĵo), en la ĉina <i>haokan</i> (&lt; <i>hao</i>,
'bona', <i>kan</i>, 'rigardi'), en la hebrea <i>tov-mar'e</i> (&lt;<i>tov</i>,
'bona', <i>mar'e</i>, 'rigardado'). Saman paralelecon oni retrovas en la
hebreaj kaj ĉinaj nomoj de la manĝoj: la hebreaj <i>aruĥat-boker</i>
kaj <i>aruĥat-erev</i> ekzakte respondas, respektive, al la ĉinaj
<i>zaofan</i> kaj <i>wanfan</i>, al la esperantaj <i>matenmanĝo</i> kaj <i>vesper<!--
-->manĝo</i>. Tria ekzemplo: la vorto 'hospitalo', 'malsanulejo', rezultas
el sama kunmeto en la tri historie senrilataj lingvoj germana
(<i>Krankenhaus</i> &lt; <i>krank</i>, 'malsana', <i>Haus</i>, domo), hebrea (<i>bet-<!--
-->ĥolim</i> &lt; <i>bet</i>, 'domo', <i>ĥolim</i>, 'malsanuloj') kaj malaja-indonezia
(<i>rumah sakit</i> &lt; <i>rumah</i>, 'domo', <i>sakit</i>, 'malsanuloj').</p>

<!-- paĝo 64 -->

<p>Por kompreni esprimojn tiamaniere formitajn, oni devas scii,
ke vorto estas kvazaŭ la standardo aŭ ŝildo, kiu signas la
teritorion, kaj ne la ĉirkaŭbarilo, kiu difinas ĝian tutan ample<!--
-->kson. Vortoj, kiel <i>fervojo</i>, <i>orfiŝo</i>, <i>terpomo</i>, <i>flava febro</i>, k.s.
estas tute oportunaj, kvankam oni ne povas dedukti ilian signifon
el la konsistigaj eroj. Ke ili ne starigas problemojn praktike, tion
pruvas la fakto, ke oni neniam proponis neologismojn por ilin
anstataŭi. La granda avantaĝo de tiaj formaĵoj estas, ke ili ege
helpas memoron. Estas pli facile retrovi ion, kio situas je la
interkruciĝo de du konataj vojoj, ol ion lokitan ie sur tereno,
kie vojmontriloj mankas.</p>

<p>Tiu sistemo, kiun ĉiu lingvo uzas, jen multe, jen malmulte,
funkcias bone nur, se oni rezignas pedantecon. Foje, mi defendis
la uzon de la vorto <i>terkulturisto</i>, kiun mi taksas pli konforma
al la spirito de esperanto ol <i>agrikulturisto</i>, necesiganta la iom
pezan radikon <i>agrikultur</i>, kaj eĉ ol <i>agrokulturisto</i>, kiun mi
sentas nenatura: mi dubas, ĉu la vorto <i>agro</i> vere apartenas al
la "reala lingvo"; mi neniam aŭdis ĝin. Sed mia kunparolanto
diris, ke ni bezonas alian vorton, ĉar multaj "agrikulturistoj"
ankaŭ bredas bestojn kaj do ne estas ĝuste ilin nomi laŭ nura
terlaboro.</p>

<p>Sed kial imagi, ke terkulturisto estas "<b>nur</b> kulturisto de
tero"? La vorto estas la standardo, kiu konigas la teritorion,
sed tiu povas esti multe pli vasta, ĝi tre bone povas inkluzivi
ankaŭ bestobredadon. Se temas pri persono, kiu ĉefe bredas, kaj
nur apude kulturas kampeton, ni nomu lin <i>bestobredisto</i>. En
malsanulejo, krom malsanuloj troviĝas ampleksa alia personaro:
kuraca, flega, laboratoria, administra, farmacia, ktp. La fakto,
ke tiom da lingvoj uzas la kombinon "malsanuldomo" por signi
hospitalon, montras, ke la sistemo tre bone povas funkcii
allasante pli malpli vastan nedifinitan marĝenon.</p>

<p>La ĉefa karakterizo sufiĉas por nomi la tutan signifkampon,
kiun, fakte, finfine difinos la lingvouzo. Esperanto aparte taŭge
funkcias tiukampe, pro la distingo, kiun ĝi ofte faras, praktike,
inter kunmetita vorto kaj, se tiel diri, vorto akompanata. Estas
interese konstati, ke, tiurilate, ĝi funkcias kiel la ĉina. Ekzemple
ni diras <i>orfiŝo</i> por nomi vivantan fiŝon kun ora, oranĝa aŭ ruĝa
<!-- paĝo 65 -->
koloro. Se ni volas paroli pri juvelo el oro kun la formo de
fiŝo, ni diras <i>ora fiŝo</i>. Tio perfekte paralelas la ĉinan: <i>jinyu</i>,
'orfiŝo', <i>jinde yu</i>, 'ora fiŝo', kaj, se mi ne eraras, ankaŭ la
anglan, kiu distingas inter <i>goldfish</i> kaj <i>golden fish</i>. Simile, la
vojo, sur kiu pasas trajnoj, nomiĝas <i>fervojo</i> (ĉine <i>tielu</i>) kaj se
ni volus paroli pri netrajna vojo, kiu estus farita el fero, ni
nomus ĝin <i>fera vojo</i> (ĉine <i>tiede lu</i>). Ke vortoj estas kunmetitaj,
tio tute ne ĝenas ilian precizan signifon. La tuta ĉina medicina
terminaro konsistas el kunmetitaj vortoj. Ĝi ne kreas komunik<!--
-->problemojn, kiujn evitus la okcidenta greklatina fakterminaro.</p>

<p>Eble iu kritikema leganto pensos: "Tiu aŭtoro kontraŭdiras
sin. Li antaŭe diris, ke esperanto havas aliajn celon kaj funkcion
ol la naciaj lingvoj, kaj ke oni do ne uzu tiujn kiel modelojn
por ĝi, sed nun li trovas, ke oni devus konformigi ĝin al nacia
lingvo kiel la ĉina."</p>

<p>Ne tion mi diris. Mi plu kredas, ke nia <i>bona lingvo</i> ne devas
sekvi iun ajn nacian modelon: la ĉina formiĝis responde al la
bezonoj de la ĉina popolo, same kiel la angla al tiuj de la
brita, kaj la bezonoj, kiujn esperanto celas kontentigi, estas
tute aliaj.</p>

<p>Mi nur volas emfazi jenon: se ni vidas, ke io ekzistanta en
esperanto dekomence kaj plene akorda kun ĝia spirito retroviĝas
ankaŭ en alia lingvo, kaj tie montriĝas efika, ni povas pli klare
konsciiĝi, el tiu ekstera kazo, ke la koncerna trajto nialingva
ne estas manko, aŭ fuŝo, kiun necesus ripari. Eble eĉ ĝi estas
altvalora riĉaĵo, kiun ni riskus neglekti pro troa koncentriĝo
sur la modeloj, kiuj ĉirkaŭas nin.</p>

<h3>Pri la arto klare klarigi kaj kelkaj aliaj</h3>

<p>Se oni ne konscias, kiel fekunde funkcias la er-kombina
sistemo, dank'al la kapablo de nia dekstra duoncerbo kompreni
laŭ-elvoke, kaj se oni krome pedantas pri "la ĝusta vorto", oni
emas pezigi la lingvon per ampleksa balasto el senutilaĵoj.</p>

<!-- paĝo 66 -->

<p>Ni konsideru la ekzemplon de la vorto <i>klarigi</i>. La rusa <i>ob'<!--
-->jasnit'</i> (<i>ob</i> estas prefikso, <i>-it'</i> infinitiva finaĵo, la radiko estas
<i>jasn-</i>, 'klara'), la ĉina <i>shuoming</i> (&lt; <i>shuo</i>, 'diri', <i>ming</i>, 'klara'),
la nederlanda <i>verklaren</i> (<i>ver</i> estas verba prefikso), la svahilia
<i>kueleza</i> (<i>ku</i> estas verba prefikso, la radiko <i>elea</i> signifas 'klari',
'esti klara') montras, kiel mondvaste natura estas la inklino
esprimi per vortoj, kiuj formiĝas el aŭ per radiko signifanta
"klara", la ideon "provi komprenigi aferon montrante, kiel ĝi
estiĝis, prezentiĝas aŭ funkcias, donante detalojn pri ĝi aŭ mal<!--
-->volvante ĝiajn kaŝitajn aspektojn". Sed se, ne akceptinte, ke
vortfarado procedas per elvokado, oni postulas difinon, oni
konkludas, ke <i>klarigi</i> devas signifi "igi klara", kaj oni ne plu
povas uzi la verbon en tiaj frazoj kiel "li klarigas ne tre klare,
mi komprenas nenion" aŭ "lia klarigo ne estas klara".</p>

<p>Tial oni havas la senton, ke en la lingvo mankas vorto, kaj
oni enkondukas <i>ekspliki</i>. La eraro kuŝas en la ignoro, ke vorto
esprimas multe pli ol la teorian signifon. Kion ĝi ne esprimas,
tion konigas la kunteksto, aŭ ofte simple la frazostrukturo. Se
mi diras: "li komunikas tre malbone, mi nenion komprenas", ĉiuj
trovas la frazon akceptebla, kvankam en tiu preciza okazo la
koncernato ne pli komunikas ol lia antaŭulo klarigis per siaj
neklaraj klarigoj. En ambaŭ kazoj, ia verbo kiel "provas" aŭ
"intencas" estas subkomprenata: li provas klarigi sed ne sukcesas,
li provas komuniki sed ne komunikas.</p>

<p>Krome, ŝajnas al mi, ke <i>x-igi</i> ne egalas <i>igi x</i>. La unua
akcentas la agon, la dua la rezulton. <i>Li tute klarigis</i> rilatas al
lia peno komprenigi, t.e. al ĉio, kion li faris, por ke oni
komprenu. <i>Li igis tute klara</i> esprimas la fakton, ke tiu peno
sukcesis: nun ni komprenas.</p>

<p>Alia faktoro, ankaŭ devenanta de la francaj instru-tradicioj,
eble agas ĉi-kaze. La franca lingvo estas tia, ke en ĝi oni
laŭeble evitas ripetiĝon de la sama vorto. En lernejoj, oni
instruas al infanoj belstili provante ne uzi plurfoje vortojn
similsonajn. Pro tio, eble, kelkaj francoj, dezirante plibeligi
esperanton, serĉis sinonimon al <i>klarigi</i>, por eviti la ripeton de
<i>klar</i> en frazo kiel <i>li klarigas ne tre klare</i>.</p>

<!-- paĝo 67 -->

<p>Sed esperanto ne estas la franca, kaj kio estas kriterio de
beleco en unu lingvo, ne nepre estas en alia. En la angla, tiu
evito de sama vorto estas multe malpli atentata eĉ de plej
bonaj verkistoj. Bela stilo dependas de la strukturado de la
lingvo, de ĝiaj apartaĵoj, kaj senkritike transmeti stilprincipojn
de unu lingvo al alia estas erare. En <i>li klarigas ne tre klare</i>
oni povas percepti la belecon de aliteracio, se oni aliras la
frazon liberigite de naciaj antaŭjuĝoj. Fakte, se oni vere enpe<!--
-->netris lingvon, tiagrade, ke oni pensas kaj sentas en ĝi, oni ne
rimarkas multajn apartaĵojn, kiuj orelfrapas aliulojn. Neniu
scias, kiel sonas la propra lingvo, ĉar neniu aŭdis ĝin el ekstere,
kiel aliaĵon. Mi konstatis ĉe francoj, kiuj plendis pri la troa
ripetado de <i>mal</i> en esperantaj frazoj, ke ili ne rimarkas, kiom
ofte la silabo <i>/de/</i> revenadas en francaj. Frazo, kiel <i>la plupart
des détenus ont décidé de se débarrasser des ...</i> 'la plimulto el
la malliberuloj decidis seniĝi je la...' enhavas sesfoje la sonon
<i>/de/</i> en dek vortoj, kio estas altega proporcio, sed franco
aŭdanta ĝin tion eĉ ne perceptas.</p>

<p>Ofte, la ideo, ke al ĉiu nacilingva vorto devas respondi unu
vorto esperanta, kreas eviteblajn problemojn, barante la esploron
de la lingvo serĉe al plurvorta esprimo de la koncepto. Franca
esperantisto, kun kiu mi babilis tiuteme, foje diris al mi: "Se
<i>klarigi</i> signifas 'expliquer', kiel vi tradukas la francan <i>clarifier</i>,
kaj se <i>senkulpigi</i> signifas 'excuser', kiel vi tradukas <i>disculper</i>?"</p>

<p>Tipa reago de homo, kiu bezonas unuvortan translingvigon
de ĉiu unuvorta koncepto. Respondi estas facile, se oni liberigas
sin de tiu senbaza regulo. <i>Clarifier</i> atentigas pri la rezulto, ne
pri la ago, ĝi do povas esperantiĝi per <i>igi klara</i>, <i>igi pli klara</i>
aŭ <i>igi tute klara</i>. Kaj <i>disculper</i> signifas 'pruvi senkulpa' aŭ
'deklari senkulpa'. Kial do ne uzi senpere jen tiun, jen la alian
esprimon, laŭ la vortigota penso?</p>

<p>"Nu, ĉu vi ne trovas tiujn formojn tro longaj?" mia kun<!--
-->parolanto malfide demandis. Refoje, estis facile respondi: ne.
Tiuj estas pli longaj ol la respondaj francaj vortoj, sed se oni
rigardas, ne la unuopajn vortojn, sed la frazojn aŭ eĉ, pli bone,
la tekstojn, evidentiĝas, ke esperanto ne bezonas pli da tempo
aŭ da papero ol la franca por esprimi la samajn ideojn, eĉ se
<!-- paĝo 68 -->
oni devas kelkfoje uzi plurvortajn esprimojn. Unulokan longigon
ja baldaŭ kompensos densigo aliloka. Esperanto prezentas multajn
okazojn koncizigi, kiujn latinidaj lingvoj ne havas. Se kalkuli
laŭsilabe, <i>frate</i> havas nur duonon de la longeco de <i>fraternel<!--
-->lement</i>, kaj nia <i>hispanigo</i> estas agrable pli malpeza ol la franca
<i>traduction en espagnol</i>. Je la nivelo de frazo, esperanto ofte
estas pli mallonga ol la franca: <i>la landaj asocioj decidis kun<!--
-->labore agi</i> enhavas malpli da silaboj (16) ol la franca traduko:
<i>les associations nationales ont décidé d'agir en collaboration</i>
(21).</p>

<h3>Skemismo, naturalismo: ĉu akcepteblaj terminoj?</h3>

<p>La prilingvaj ideoj, enŝovataj en la menson de la francoj
ekde ilia infaneco pro la tradicia eduksistemo, alportis al
esperanto pedantecon kaj nekomprenon pri inkluziveco, kiuj ne
troviĝis en ĝi komence, kaj kiujn oni povas rigardi fremdaj al
ĝia spirito. Tio siavice kaŭzis nenecesan grandiĝon de la radikaro.</p>

<p>La malfido al la kunteksto, al intuicio, al la elvoka potenco
de er-kombinado eble spegulas la malfidon de Kartezio al la
naturo kaj al la realo, al kiu li preferis penson, ideojn, lo<!--
-->gikajn ĉenojn, en kiuj ĉio estu senmanke preciza. Ree, temas
pri la malfido, kiun la maldekstra duoncerbo nutras en si, en
multaj popoloj, rilate al sia dekstra kunulo.</p>

<p>Kiel vi scias, oni kutimis nomi <i>skemeca</i> la skolon, kiu preferas
esprimi la konceptojn surbaze de la jam ekzistanta radikaro, kaj
<i>naturalisma</i> tiun, kiu preferas ĉerpi la vortojn el la aliaj lingvoj.
Tiujn terminojn mi opinias misgvidaj.</p>

<p>Ni vidis pli supre, ke, se juĝi laŭ esploroj pri la lingvofor<!--
-->miĝo ĉe infanoj, la eraroj de fremduloj kaj la homa parol<!--
-->maniero ĝenerale, regula aranĝo de paroleroj estas plej <b>natura</b>
rimedo vortigi siajn pensojn kaj sentojn. Fremdulo, kiu, france,
diras <i>irrésolvable</i>, 'nesolvebla', anstataŭ la ĝusta vorto <i>insolu<!--
-->ble</i>, aŭ, angle, <i>ununderstandable</i>, 'nekomprenebla', anstataŭ la
ĝusta <i>incomprehensible</i> tute ne skemas, sed lasas la naturajn
leĝojn de lingva esprimado mem formi la vorton. Nur subprem<!--
-->ante la <b>naturan</b> vorton li sukcesas asimili la oficialan, kaj tiu
<!-- paĝo 69 -->
konstato validas ankaŭ pri la infanoj: nur luktante kontraŭ sia
natura vortfarado, ili lernas paroli la ĉirkaŭan lingvon, koste de
konstanta media korektado.</p>

<p>La diferenco inter la du manieroj aliri la riĉigon de la
esperanto-vortaro ne estas, ke unu procedas nature kaj la alia
skeme, sed ke unu ĉerpas el ekstere, dum la alia ĉerpas el la
propra bazo. Estus pli honeste nomi tiujn skolojn, aŭ tiujn
konceptadojn, <i>elekstera</i> kaj <i>elinterna</i>. Se oni observas parolan
esperanton, oni ja renkontas multajn formojn, kiuj ne troviĝas
en vortaroj, sed kiujn homoj spontane uzas. Ekzemple, mi ofte
aŭdis homojn diri <i>surbendigilo</i> anstataŭ la oficiala <i>magnetofono</i>,
<i>piedpilko</i> anstataŭ <i>futbalo</i>, aŭ <i>buŝtradukisto</i> anstataŭ <i>konferenca
interpretisto</i>.</p>

<p>Ke tiaj formoj <b>nature</b> aperas, estas evidente. Uzi por tiu
sistemo vorton, kiu subkomprenigas volan preparadon, fakte
neekzistantan — skemi ja postulas konscian aktivigon de la
intelekto — kaj por la kontraŭa sistemo vorton, kiu elvokas
naturon, dum naturo agas ne konscie, kaj fakte temas pri kon<!--
-->scie farita, intelekte decidita, ne speciale natura transprenado
el ne speciale naturaj lingvoj, estas malhelpi klaran rigardon al
la situacio. Estas miksi subjektivan juĝon kun objektiva priskribo.
Estas, fakte, renversi la realon, nomante la agadon de unu
duoncerbo per la karakterizo de la alia, kaj reciproke. Tamen,
la agantaj faktoroj, la konsekvencoj de la elekto de tiu aŭ de
la alia sistemo, same kiel la historiaj, sociaj kaj psikologiaj
kaŭzoj de la prefero por unu aŭ por la alia meritas pli objek<!--
-->tivan konsideron.</p>

<p>Neniam estas saĝe kontraŭi naturon en kazoj, kiam ĝin sekvi
malbonfaras al neniu. Rilate riĉigon de la vortprovizo, laŭiri la
naturan vojon estas ankaŭ pli justi al la plimulto. Ju pli da
novaj radikoj, des pli da malfacilaĵoj por la homoj ne naskitaj
en la vortofonta gento. Malegaleco tiel kreskas inter la popoloj
kaj la sociaj tavoloj rilate al lern- kaj uz-facileco.</p>

<p>La tendenco ĉerpi novajn radikojn el ekstere estas des pli
stranga, ĉar esperanto estas, kiel ni vidis, aparte riĉa lingvo,
en kiu sinonimoj abundas. Mi jam prezentis pri tio ekzemplojn,
sed bonvolu permesi, ke mi aldonu plian. Multaj esperantistoj
<!-- paĝo 70 -->
tion ja ne konscias, kaj estas utile per plurfoja reveno trabati
vojon por la vero tra iliaj antaŭjuĝoj. La koncepto, por kiu la
franca havas nur la du (malsamnuancajn) vortojn <i>camarade</i> kaj
<i>compagnon</i>, povas esprimiĝi en esperanto per tuta serio da
vortoj: <i>kamarado, kunulo, kuniranto, kunvojaĝanto, vojkunulo,
samsortulo, kunvivulo, kunvivanto, samlaborulo, samvojulo</i>, ktp.
Ĉe tia abundo, la vorto <i>kompano</i>, kiun, ekzemple, de Diego uzas
en sia traduko de la verko de Jack London <i>Norda Odiseado</i>
(Chapecó: Fonto, 1988, p. 43), aperas absurda balasto. Kial
devigi la leganton traserĉi glosaron aŭ vortaron, se la saman
sencon eblas esprimi per la normala lingvo?</p>

<p>Iuj kelkfoje asertas, ke al vortoj, kiel la ĉi-supre prezentitaj,
mankas ia poezia, korvibriga etoso. Tion povas diri nur homoj,
kiuj ne bone konscias, kio estas la nuna, reala esperanto. Se
jes, ili perceptus, ke por la plimulto el ĝiaj uzantoj vorto kiel
<i>kompano</i> estas plej frosta fremdaĵo, morta sonĉeno vekanta
neniun eĥon, multe pli senharmona kaj malpoezia ol vortoj for<!--
-->mitaj el la normala stoko, kiu, pro jardekoj da uzado, akiris
propran vivon. Kaj ili trovus trafan esprimon kadre de la
kutima lingvo. Laŭ la kunteksto, tio povus esti, ekzemple, <i>kun<!--
-->panulo</i> aŭ <i>sampanulo</i>, kiu spegulus la originan sencon de
<i>compagnon, compañero, companion</i>, sed ankaŭ, depende de la
situacio, <i>kunfumanto, samteulo, kunvinulo, kunpaŝanto, kunlaculo,
voj(aĝ)frato</i> aŭ iu ajn alia kombino de taŭgaj elementoj. Cetere,
se la franca, lingvo tute taŭga por literaturo, perfekte bon<!--
-->fartas kun nur <i>compagnon</i>, kial nia <i>kunulo</i> ne sufiĉus al ni?</p>

<h3>Pri <em>patrino</em>, <em>ejo</em> kaj kelkaj pensigaj eraroj</h3>

<p>Miaopinie, la neglekto de tiuj internaj latentaĵoj favore al
prefero ĉerpi el ekstere kontraŭas la spiriton de la lingvo. Ke
esperanto baziĝas sur la principo kunglui erojn por vortformi,
tion elokvente pruvas la aranĝo de niaj vortaroj.</p>

<p>Tion bele ilustras ankaŭ la vorto <i>patrino</i>. En la ega plimulto
el la lingvoj, eĉ la t.n. izolaj kaj aglutinaj, tiu fundamenta
koncepto vortiĝas per aparta, nederivita formo. En nia lingvo ĝi
<!-- paĝo 71 -->
postulas derivaĵon. Tiu apartaĵo des pli emfazas la fundamente
gravan rolon de er-kombinado en esperanto, ĉar la radiko <i>mama</i>
estas eble la sola, al kiu prave aplikiĝus la kriterio "internaci<!--
-->eco" aludita en la 15-a regulo de la fundamenta gramatiko: oni
diras <i>mama</i> en la ĉina, <i>mamma</i> en la bengalia, <i>mama</i> en la
haŭsa, <i>mama</i> en la svahilia, ktp. Kaj ĉu ne estus saĝe konsideri,
ke la situacio ŝanĝiĝis depost la zamenhofa tempo, kaj ke
multaj popoloj, kiuj liaepoke ne partoprenis en la internacia vivo,
nun aktive rolas en ĝi, tiel ke la koncepto "fremda vorto"
aliiĝis? (La 15-a regulo ja parolas pri vortoj, kiuj intersimilas
"<b>en la plimulto el la lingvoj</b>").</p>

<p>Ĉar mi tuŝas la temon de tiu 15-a regulo, mi faru konstruan
proponon. Kial ni ne decidu, ke ĝi aplikiĝos nur, kiam la vorto
respondos al objektiva kriterio? Tia kriterio povus esti, ke la
radiko ekzistu, samsence, en kvin <b>ne</b>-hindeŭropaj lingvoj. La
turka, la hebrea, la indonezia, la hungara, la japana, la finna
kaj aliaj ja akceptis multajn origine okcidentajn vortojn. Ĉu
demokratio ne postulus tian kontrolon antaŭ ol ni rigardu
vorton internacia? Same, kiam koncepto montriĝas malfacile
vortigebla, kial ni ne organizu esploron en la diversaj lingvoj,
ĉefe tiuj, kiuj funkcias kunmete? Ofte, oni tiel trovas solvon al
problemo unuavide nesolvebla.</p>

<p>Sed ni revenu al la vorto <i>mamao</i>. Fakte, kvankam ĝis nun
neniam uzata, ĝi apartenas al la lingvo laŭ tiu 15-a regulo de
la fundamenta gramatiko. Oni povas suspekti, ke la neuzo de
tiu laŭfundamente ĝusta vorto havas profundajn psikologiajn
kialojn, kies esploro sendube ĵetus interesan lumon sur la
konsiston de la esperanto-kolektivo. Estu kiel ajn, la ekzisto de
derivado ĉe tiel baza vorto kiel <i>patrino</i> substrekas, kiel radi<!--
-->kale esperanto emas ekspluati la eblojn de er-kungluado.</p>

<p>Mi ne neas, ke eleksterismo havas sian rolon en la internacia
lingvo, sed tiu rolo estas pli supraĵa, malpli esenca ol elintern<!--
-->ismo. La spontana evoluo, kiu kondukis al la ĝenerala uzo de
<i>komputilo</i>, kun sencoŝanĝo de la radiko <i>komput</i>, kaj la abundo,
en parola esperanto, de "fuŝaj" — laŭ la oficialaj kriterioj —
formoj kiel <i>teatrejo</i> (vd la programon de la pekina kongreso),
<i>parlamentejo</i>, <i>kuntribui</i>, <i>medikaĵo</i> ktp ilustras la forton de la
<!-- paĝo 72 -->
er-kombinaj tendencoj nialingve. Similaj faktoj pravigas la
opinion, ke tiu trajto pli karakterizas la esencan spiriton de la
internacia lingvo ol ĉerpemo elekstera.</p>

<p>Unu el la kaŭzoj, pro kiuj kelkaj malfidas la kunmet- kaj
derivsistemon, estas nekompreno pri la vastaj ebloj, kiujn
havigas la metafora uzo de lingvoelementoj. Ekzemple, en
multegaj lingvoj, eble eĉ en ĉiuj, manifestiĝas la natura homa
tendenco uzi por institucio vorton, kiu komence signis nur
lokon. Diri <i>la Centra Oficejo decidis...</i> estas tute natura maniero
sin esprimi. Okazas en la menso laŭgrada, neperceptata transiro
de la loko al la homoj en ĝi, kaj de tiuj al la institucio mem.
Neniu trovas stranga la frazon <i>la afrika sidejo konfliktis kun la
tutmonda ĉefsidejo, starigita en Londono</i>. Ejoj estas institucioj.
Kiam oni tion komprenis kaj akceptis, oni povas ege senbalastigi
la lingvon: anstataŭ <i>ministerio</i> oni diras <i>ministrejo</i>, anstataŭ
<i>sekretariato</i> <i>sekretariejo</i>, anstataŭ <i>redakcio</i> <i>redaktejo</i>, ktp.
Praktiko montras, ke tiu sistemo perfekte funkcias.</p>

<p>Ekzemple, en <i>Intermeze</i>, aldonaĵo al <i>La Revuo Orienta</i> (<b>68,</b>
1987, marto 3, p.5), mi legas la frazon <i>La japana ministrejo de
poŝto rekomendas...</i> Ĉu vere oni gajnus ion dirante tiakaze
<i>ministerio</i>? Miaopinie, tute ne. Temas pri natura tendenco, kiel
atestas ankaŭ jena okazaĵo. Foje, dum mi parolis kun universitata
profesoro, li diris al mi: "<i>nia fakultejo organizis...</i>" Mi tuj notis
tiun interesan esprimon, kiun la parolanto mem ne rimarkis. La
radiko <i>fakult-</i> ja ne ekzistas en esperanto. Tiu profesoro spontane
formis, por paroli pri institucio, <i>ej</i>-vorton, kiu teorie ne eblas
(la ĝusta vorto estus <i>fakultato</i>)! Ĉu lia eraro ne estas signo pri
tio, kien nature evoluas la <i>bona lingvo</i>?</p>

<!-- paĝo 73 -->

<h2>6. IES MALFIDO, FIDO MIA</h2>

<h3>Homo emas rezisti al la propra bono</h3>

<p>Provante klarigi, kial la kunmet- kaj deriv-sistemo mis<!--
-->kompreniĝis, mi menciis la francan obsedon pri la "ĝusta termino".
Sed ni gardu nin kontraŭ la emo trosimpligi. Alia faktoro ver<!--
-->ŝajne intervenis.</p>

<p>Mi antaŭe montris, ke okazis mutacio, ke mutacio estas
rompo, kaj ke rompo timigas. Socioj bezonas tempon por asimili
radikalajn ŝanĝojn. Sekve, dum unu parto kuras antaŭen, en<!--
-->tuziasma pri la nov-aperaĵo, alia provas ĉiuforte bremsi la
progreson, por havi la tempon kutimiĝi al ĝi. Se vi havas dubon
pri la natureco de tiuj reagoj, iom studu la historion de la
komunistaj partioj, aŭ la reagojn al la Dua Vatikana Koncilio
de la katolika eklezio, aŭ ankaŭ la reziston, kiun siatempe elvokis
ĉiu nova eltrovaĵo, kiel fotografio, fervojoj aŭ la decido havigi
al kamparoj elektran energion. Eĉ la metra sistemo, tiom pli
facil-uza ol la tradiciaj mezurunuoj, ankoraŭ nun ne estas tut<!--
-->monde akceptita.</p>

<p>Unu el la plej bonaj ekzemploj de tiu homa inklino rezisti
kontraŭ la propra bono havigas al ni la hindaj ciferoj, kiujn en
Eŭropo oni nomas arabaj, ĉar la araboj ilin konigis. Necesis du
jarcentoj por ke, en tiu mondoparto, ili anstataŭu la romiajn.
Tamen, ili prezentis per si grandegan progreson, dank'al la nulo
kaj al la konsekvenca rilato inter la pozicio de ĉiu cifero kaj
la dekuma tranĉo, al kiu ĝi apartenas. Tiaj trajtoj ege faciligas
ĉiujn kalkulojn. Provu obligi CMXLVII (947) per MCDXXXI
(1431)! Nur matematikistoj tion sukcesis fari. La enkonduko de
la novaj ciferoj ebligis al metiistoj, infanoj, plej simplaj
komercistoj kalkuli tute glate. Estis do demokratia progreso.
Sed ĝi venkis nur post longa kaj akra rezisto. Eĉ unu ŝtato
(Venecio, se mi ne eraras) malpermesis dum pluraj jardekoj la
uzadon de la novaj ciferoj.</p>

<!-- paĝo 74 -->

<p>La rilato inter la hindaj/arabaj ciferoj kaj la romiaj estas
komparebla al la rilato inter la er-kombina sistemo de esperanto
kaj la enkonduko de neologismoj. Ambaŭkaze, plene konsekvenca
sistemo, utiliganta minimumon da bazaj elementoj, kaj funkci<!--
-->iganta ĉefe inteligenton kontrastas al sistemo malpli orda, kiu
postulas pli grandan elspezon de nerva energio, kaj pli apogiĝas
sur memoro aŭ sur konsulto de dokumentoj.</p>

<p>Ekzistas ĉe kelkaj aŭtoroj tendenco transpreni novajn radikojn
por ideoj, kiuj havas bone enradikiĝintan vortigon en la lingvo.
Ekzemple la iltis-a <i>Literatura Manifesto</i> uzas <i>poka</i> por esprimi
la koncepton 'malmulta'. Aliaj, eĉ malpli kompreneble, enkondukis
<i>dificila</i>, 'malfacila', <i>centenario</i>, 'centjariĝo' kaj <i>inamika</i> aŭ
<i>inimika</i>, 'malamika'. Tiu inklino povas esti rigardata kiel manifest<!--
-->iĝo de la fortoj provantaj rezisti al la nova sistemo; ĝi estas,
interne de esperanto, reprezentanto de la malnova maniero
komuniki. Fakte, simile agis la "kuzoj", kiuj aperis post esper<!--
-->anto: Ido, Novial, Occidental, Interlingua, ktp; oni do povas
rigardi ĝin ankaŭ enŝoviĝo de tia kuza lingvo en la spirite kaj
strukture multe malpli latinecan esperanton.</p>

<p>Ĉar temas pri longdaŭraj socihistoriaj fortoj, estas normale,
ke eĉ Zamenhof havis en si ambaŭ tendencojn. Ankaŭ li (probable
nekonscie) rezistis al la radikala ŝanĝo. Li estis ne la mutaciulo,
sed la portanto kaj eksteriganto de la sukcesonta mutacia
ĝermo. Certe li havis dubojn pri ĝi. Li havis neniun rimedon
scii, kiu, inter liaj disaj inklinoj, efektive pravas. Li ne povis
flegi la ĝermon senkompromise. Eble indas precizigi lian rolon
en la okazinta mutacio.</p>

<h3>Longperiodaj socihistoriaj faktoroj</h3>

<p>La homaro bezonas siajn heroojn, siajn geniulojn. Por
kontentigi tiun bezonon, ĝi atribuas eltrovaĵon al unu difinita
homo, kvazaŭ la aferoj disvolviĝus jene: antaŭe estis nenio, la
grandulo venis, kaj poste la mondo dank'al li estis ŝanĝita. La
vero estas malpli simpla. Malkovroj okazas pli malpli samtempe
diversloke, ĉar ili grandparte estas socihistoria fenomeno. Ili
<!-- paĝo 75 -->
aperas, kiam la kondiĉoj estas por ili maturaj. Per tiu diro, mi
tute ne volas malpliigi la rolon de la koncernaj individuoj: ilia
personeco, ilia laboro, ilia persistemo estas tre seriozaj faktoroj
en la nov-aperaĵo, kiun ili ofte stampas per propraj karak<!--
-->terizoj. Sed oni miskomprenas la realon, se oni rigardas ilin tro
izolitaj disde la socihistoriaj fortoj, kiuj portas ilin.</p>

<p>Pri la lingvo internacia tiu rimarko plene validas. Ĝi aperis,
kiam historio tion postulis, kiam la sociaj kondiĉoj estis pretaj
por ĝi. Se ne estus Zamenhof, certe estus iu alia, eble kun
prokrasto de unu aŭ du jarcentoj, eble pli malpli samjare, kiu
prezentus verkon kun similaj strukturaj trajtoj, kvankam ilia
konkreta formo estus malsama.</p>

<p>Zamenhof ne iniciatis sur fono de neniaĵo. Li respondis al
sopiro. Ekzistis en parto de la tiutempa homaro intensa deziro
komuniki per facila, demokratia rimedo. Eble la deziro ne estis
konscia. Sed esperanto neniam sukcesus, kiel ĝi sukcesis, se ĝi
ne estus respondo al atendo.</p>

<p>Tiun sopiron naskis serio da ŝanĝoj, kies gravecon ni, fine
de la dudeka jarcento, inklinas forgesi. La mondo pli ŝanĝiĝis
inter 1830 kaj 1870 ol iam ajn antaŭe. Publika instruado lernigis
al ĉiuj legi, kaj gazetoj aperis, kiuj igis la mondon mense
atingebla por homoj socie tenataj dum jarcentoj ekster ĉia
rilato kun ĝia vasta kaj diversa mirindeco. Fervojoj rapide
kovris la teron, kaj pensigis pri vojaĝoj kaj kontaktoj. Konsciiĝo
aperis ĉe laboristoj pri sia digneco, kaj tio kreis ĉe multaj
strebon al kulturo. Soifo ekkoni kaj kontakti disvastiĝis.</p>

<p>Tiu parto de la homaro, en kiu tiuj aspiroj vivis, estis la
latenta patrino, kiu deziris naski, kaj sopiris al la viro, kiu
fekundos ĝin. Ĝi estis la grundo, sen kiu la semo ne povus
evolui al io vivanta. Zamenhof ĵetis la semon, kaj tiu grundo
ĝin akceptis, protektis, nutris, transformis, ĝis esperanto firmiĝis
kiel stabila, ekzistanta lingvo ne plu dependa de individuoj: la
reala lingvo.</p>

<p>Eĉ nun, se mortus ĉiuj esperantistoj, la lingvo pro tio ne
malaperus. Ĝi troviĝas en tro multaj bibliotekoj, estas tro da
homoj kiuj interesiĝas pri lingvoj kaj lingvoscienco, la bezono
de internacia komunikilo estas tro granda, por ke ĝia ne-plu<!--
[paĝo 76]
-->vivo daŭru longe. Iu studento, iu histori-esploranto, iu ĵurnalisto
retrovus tiun mirindaĵon, kaj relanĉus ĝin. Pro sia interna
taŭgeco ĝi prosperus: ĝi estas ja <i>bona lingvo</i>.</p>

<p>Esperanto estas tiel revolucia, se oni rajtas uzi similan
vorton pri io plej neperforta, ke ĝi nepre devis veki fortajn
kontraŭstarojn. La eksteraj estas konataj, kaj mi ilin ne
priparolos ĉi tie, sed pri la internaj oni ne sufiĉe konscias. Ili
estas ĉio, kio, en Zamenhof mem kaj en liaj posteuloj, nekon<!--
-->sciate celis forpreni el la lingvo ĝiajn revoluciajn trajtojn
rilate al la demokratieco de intergenta komunikado.</p>

<p>Rekte rilati interkulture estas timige, ĉar tiel perdiĝas la
lingva barilo, kiu agas bufre kaj moderigas la ŝokojn. Same,
rilati sen superuloj kaj malsuperuloj estas io neniam spertita,
kaj do terura por la parto de la psiko, kiun ĉio nekonata facile
angorigas. Krome, al kelkaj homoj mankas la fleksebleco necesa
por adapti sin al sistemo diferenca de tiuj, kiujn ili lernis uzi,
tiel ke ili povas miskompreni la tutan novan aranĝon. Tio,
miaopinie, okazis al Waringhien.</p>

<h3>Malfido al la lingvo</h3>

<p>En la antaŭparolo al la unua eldono de <i>Parnasa Gvidlibro</i>
(represita en la dua eldono, Varsovio: Pola Esperanto-Asocio
kaj Heroldo de Esperanto, 1968, p. 6) li ja diras jenon:</p>

<blockquote>
<p>(...) la tro ofta uzado de vortoj formitaj per la
kontraŭecaj prefiksoj <i>mal</i>, <i>ne</i> aŭ <i>sen</i> (...) malutilas en
poezio, ne ĉar ili ne estas sufiĉe elvokantaj, sed ĉar
ili estas elvokantaj kontraŭsence. Efektive, se oni
rememoras la klasifikon de la vortoj laŭ ilia elvokiv<!--
-->eco, oni vidas, ke tiu estas des pli malforta, ju pli
abstraktaj ili estas — kaj inter la plej abstraktaj
troviĝas la gramatikaj iloj; kiel tia, la negacio estas
absolute sena je poezia valoro. Por ke la leganto
sentu la malon de unu donita impreso, ne sufiĉas
<!-- paĝo 77 -->
kunmeti negacion kun la vortoj, kiuj ĝin esprimas;
ĉar oni tiele ne forigas la evitendan bildon, oni
elvokas ĝin, dum oni kredas ĝin forpeli. Tradukante
poemon de Longfellow, kiu priskribas grizan vintran
tagon, Grabowski skribis:</p>
<blockquote>
<p><i>La tago malvarma, malgaja, sensuna...</i></p>
</blockquote>
<p class="dauxrigo">verso taŭga por doni la impreson de sunplena somer<!--
-->tago, ĉar tian bildon la tri <i>mal</i> aŭ <i>sen</i> neas ja
intelekte, sed ne malaperigas el la sens-imago (...).</p>
</blockquote>

<p>Miaopinie, nur persono ne sentanta esperanton, kia ĝin
sentas la plimulto el la ordinaraj uzantoj, povas tion skribi.</p>

<p>Aŭ ĉu mi estas maljusta? Ĉu ni ĉi tie trafas unu aspekton,
fojfoje tragikan, de la homa estado, nome, ke homoj povas
tiagrade malsami en sia maniero percepti la mondon, ke tio, kio
evidentas al unu, estas nevidebla al la alia? Pro konsidero al
tiu eblo mi komence de ĉi tiu libreto diris, ke eble esperanto
vivos sub du formoj, kiel la angla vivas sub usona kaj brita...</p>

<p>Estas klare, ĉiaokaze, ke mi sentas la aferon tute malsame
ol Waringhien. Se sinceri, mi diros, ke mia unua reago, kiam mi
legis la ĉi-supre cititajn liniojn, estis pensi: aŭ tiu aŭtoro ne
havas normalan lingvosenton, aŭ li ne estas honesta kaj friponas
kun la propra reago, por povi pruvi sian tezon. Nur poste mi
atingis pli tolereman pozicion, pensante: nu, eble li simple estas
tre malsama ol mi.</p>

<p>Fakto estas, ke mi eble tridekfoje relegis la koncernan
verson, diversepoke, kaj ke neniam prezentiĝis al mi impreso de
sunplena somertago. Mi kunvibras kun poeto priskribanta tagon
vintran, nuban, funebrecan, sen-akrecan ĝis plena grizo. Kaj mi
min demandas, kiel ion alian eblas percepti. Mia toleremo,
naskanta la hipotezon, ke eble Waringhien estas nek malhonesta
kun si, nek homo sen lingvosento pri esperanto, rezultas el
konscia peno: mi devas streĉi miajn pensofortojn por trafi tian
ideon, ĉar ĝi estas absolute kontraŭnatura al mi.</p>

<!-- paĝo 78 -->

<p>Kial? Temas pri neracia reago, kiun analizi verŝajne ne
eblus. Tamen mi diru, ke por mi neado tute ne estas io abstrakta.
Kiam bebo forturnas la kapon disde nutraĵo, kiun oni proponas
al ĝi, kaj kiu al ĝi odoraĉas, ne okazas io abstrakta, sed io
plej viva, plej konkreta, plej profunde senta. Kaj tiu gesto
estas la origino de ĉiuj neadoj. Miriga estas la distanco inter
Waringhien kaj mi. Eĉ en la franca, mia gepatra lingvo, mi
reagas same kiel en esperanto. Kiam unu el miaj konsultantoj
diras: "<i>je suis malheureux</i>", 'mi estas malfeliĉa', lia frazo neniel
povus elvoki en mi feliĉon. Mi ne aŭdas <i>heureux</i>, 'feliĉa', mi
aŭdas nur <i>malheureux</i>, kio signas la malon. Fakte, mi konstatas,
ke mi reagas same, kiu ajn la lingvo.</p>

<p>La angla frazo</p>

<blockquote>
<p><i>he felt unhappy, unlucky, unloved</i></p>
</blockquote>

<p class="dauxrigo">'li sentis sin malfeliĉa, malbonŝanca, neamata' tute ne elvokas
en mi amon kaj feliĉon. Mi ne perceptas tiujn vortojn kiel ion
modifitan per abstraktaĵo supozata efiki neige. Mi perceptas ilin
kiel tutaĵojn, same kiel, se mi aŭdas indignan paroladon pri
<i>injustice</i>, mi aŭdas, ke temas pri maljusteco, nenio tiuvorta
elvokas al mia menso justecon.</p>

<p>La cititaj vortoj de Waringhien faligas min en abismojn de
dubo kaj konsterno. Se lia menso funkcias tiamaniere, kiel li
povas komuniki? Se kiam oni parolas pri patrino, la vorto
elvokas al li patron, pri miskompreno, komprenon, pri domaĉo,
domon elegantan, kiel li povas pensi en esperanto? Kiel li povas
senti tiulingve, kaj do interhome rilati? Mi provas esti tolerema,
kaj konvinkiĝi, ke, nu, lia menso tre diferencas de la mia. Sed
mian provon tiel rezoni konstante atakas la ideo, ke li neniam
sukcesis vere senti la lingvon.</p>

<p>Aŭ eble li aliras ĝin laŭ tiagrade franca vidmaniero, ke li
uzas iun varianton de ĝi, kiu sufiĉe diferencas de la ĝenerale
uzata. Multo en PIV pri tio atestas. La difinoj de vortoj kiel
<i>kulturo</i>, <i>alternativo</i>, <i>spirito</i>, <i>ĵurnalo</i> pli spegulas la lingvouzon
de la respondaj francaj vortoj ol tiun de la esperantaj.</p>

<!-- paĝo 79 -->

<p>Tipe franca estas la konfuzo inter <i>spirito</i> kaj <i>menso</i>.
Konstante, en la difinoj de PIV, ni trovas la vorton <i>spirito</i>,
kiam la internacia lingvouzo postulus <i>menso</i> (vd ekzemple la
unuan difinon de <i>konsideri</i> kaj de <i>memori</i> aŭ la kvinan de
<i>kulturo</i>). Sed ĉar la franca ne havas vorton, kiu signifas "menso",
francoj kutimas traduki la anglan <i>mind</i> kaj la samsencaĵojn
alilingvajn per <i>esprit</i>, kiu etimologie parencas al la esperanta
<i>spirito</i>. La tria difino de <i>spirito</i> en PIV estas "la pensanta
parto de homo", sed la zamenhofaj ekzemploj tuj poste prezent<!--
-->itaj klare montras, ke tiu difino mistrafas: <i>fervora</i>, <i>malgaja</i>,
<i>kolerema</i>, ne estas vortoj, kiuj taŭgas por penso; temas pri io
alinivela, pli subtila, sed kion la franca intelektula kulturo
ĝenerale ignoras, verŝajne ĉar ĝi havas neniun sperton pri tiu
homa dimensio, kaj ne sukcesas koncepti ĝin. (Mi diras <i>intelekt<!--
-->ula</i>, ĉar laŭ mia sperto, multaj francoj havas spiritan dimension
kaj tute bone sentas la sencon de tiu vorto, eĉ se ilia lingvo
konfuzas ĝin kun "menso", sed tiu kompreno estas multe pli
malofta ĉe intelektuloj, precipe senreligiaj).</p>

<h3>Inklino juĝi superule... kaj fali en antaŭjuĝon</h3>

<p>Alia trajto tipa pri la franca intelektula kulturo estas la
emo aŭtoritate juĝi el supera sinsituigo. (La personoj, kiuj
ĉeestis la budapeŝtan konferencon pri maŝintradukado <i>New
Directions in Machine Translation</i>, spertis la 19-an de aŭgusto
1988 bele ilustran kazon pri tio, kiam Prof. Boitet komentis la
prelegon de Dietrich Weidmann, parolante per nepravigeble
humiliga tono, kiu eblus en preskaŭ neniu alia kulturo kaj kiu
ŝokis multajn ĉeestantojn). Tiu supereca juĝemo disfloras en PIV.</p>

<p>Ekzemple, <i>sinkretismo</i> estas difinita kiel</p>

<blockquote>
<p><b>konfuza</b> kaj kompleksa kunigo de diversoriginaj ideoj
(...) en <b>ŝajne</b> koheran tuton: <i>spiritismo, bahaismo ktp
estas ekzemploj de sinkretismo</i> (emfazo mia).</p>
</blockquote>

<!-- paĝo 80 -->

<p>Kion bahaanoj opinias pri sia apero tiufraze? Per sia tono,
tiu PIV-a ekzemplo frape rebatas mian tezon, ke esperanto
signas mutacion en homaj rilatoj, kiujn ĝi gvidas al demokratieco,
toleremo kaj respekto reciproka. Jen alia ekzemplo:</p>

<blockquote>
<p><b>Jave/o.</b> La propra nomo de Dio en la Biblio, mis<!--
-->tradukita per "La Eternulo".</p>
</blockquote>

<p>Mi ne scias, ĉu Waringhien mem verkis tiun teksteton, sed,
kiu ajn la aŭtoro, kiel ĉefredaktoro kaj unu el la du kontribuintoj
pri religioj kaj biblio, li respondecas pri ĝi. Denove, mia reago
estas konsterno. La redaktinto agas, kvazaŭ la vokaloj de la
hebrea JHVH estus konataj, dum nur la ĉefpastroj ilin sciis, kaj
tiu tradicio perdiĝis, kiam la romianoj detruis la jerusaleman
templon antaŭ dumil jaroj. Kaj kiarajte li taksas la zamenhofan
tradukon <i>La Eternulo</i> misa, kvazaŭ la longa rabena tradicio
tiurilata ne ĝustus kaj ne meritus konsideron? Kie li akiris la
lingvan kaj religian kompetentecon, kiun postulas tia akra kon<!--
-->damno? La dulingva hebrea-franca eldono de la Biblio farita sub
la direktado de ĉefrabeno Zadoc Kahn ĉiufoje tradukas la
hebrean JHVH per <i>l'Eternel</i>. Ĉu Waringhien scias pli pri la
Biblio kaj la hebrea ol la religiaj gvidantoj de la franca judaro?</p>

<p>Kara Leganto, bonvolu indulgi al mi! Mi provas esti tolerema,
sed mi ne sukcesas. Mi indignas. Mi indignas, ke homo tiel
malmulte internaci-mensa havis tiom da potenco pri nia lingvo,
kiel prezidanto de la Akademio, kiel ĉefredaktoro de la precipa
unulingva vortaro, kiel kunaŭtoro de la Plena Gramatiko, pri
kiu mi bedaŭras, ke oni ne aŭdis la averton de Zamenhof:</p>

<blockquote>
<p>Ellabori plenan detalan gramatikon estas afero tute
ne ebla. La verkado de tia gramatiko postulus grandan
serion da jaroj, sed en la rezultato... tia gramatiko
ne sole ne faciligus la lernadon de la lingvo, sed
terure ĝin <i>mal</i>faciligus! (<i>Lingvaj Respondoj</i>, n-ro 140
A, <i>vk cit.</i>, substrekis Zamenhof mem).</p>
</blockquote>

<!-- paĝo 81 -->

<p>Obsede fantomas al mi la demando: ĉu Waringhien serioze
enprofundiĝis en esperanton? Se jes, kiel li povis skribi:</p>

<blockquote>
<p>Sufiĉas malfermi dulingvan vortaron por konstati,
kiagrade la naciaj lingvoj estas pli precizaj ol la
internacia. La sola "pinto" signifas france "pointe,
bout, sommet, cîme, faîte". (<i>Parnasa Gvidlibro</i>, <i>vk
cit.</i>, p. 6)</p>
</blockquote>

<p>Tion diri oni povas nur rezigninte sian kritikan menson. Ĉu
vere li ne vidis, ke oni ne povas juĝi lingvon laŭ la vortaristoj?
Multegaj anglaj vortoj, kiel <i>tape</i>, <i>pattern</i> aŭ <i>right</i> havas pli da
francaj tradukoj ol tiu <i>pinto</i>; ĉu tio signifas, ke en la angla la
vortoj ne estas precizaj? La nevalidecon de la varingjena
rezono pruvas la fakto, ke oni povas returni la argumenton: ĉe
simila dulingva vortaro, sed alisenca, al la sola franca <i>condisciple</i>
oni povus apudmeti longan serion da esperantaj tradukoj, kiel
<i>samklasano, samlernejano, kunstudanto, kunlernanto, studokunulo</i>
ktp. Same, vortaristo aplikanta lian rezonon al la franca <i>traduire</i>
povus enmeti: <i>latinigi, ellatinigi, ĉinigi, elĉinigi, angligi, elangligi,</i>
kaj tiel senfine. Kiu lingvo estas pli preciza ol la alia? Palas la
kvin precizaj francigoj de nia <i>pinto</i> kompare kun tia ekzakteco!</p>

<p>Kaj kiamaniere verkiĝas vortaro? Ĉu ties aŭtoro devus
enmeti kun la tradukota vorto ĝiajn sinonimojn, kaj diri: <b>pinto,
supro, ekstremaĵo, plejalto,</b> ktp: <i>pointe, bout, sommet...?</i> Estas
absurde, el tia vortara prezento, fari dedukton pri la (mal)riĉ<!--
-->eco de unu el la du lingvoj. Cetere, ankaŭ malprecizeco, se ĝi
kunekzistas kun precizeco, estas io riĉiga. Ke la franca havas
nur precizajn vortojn por la diversaj objektoj uzataj por skribi,
kaj mankas al ĝi ekzakta traduko de nia <i>skribilo</i>, certe ne
estas bonaĵo, pri kiu ĝi fanfaronu.</p>

<p>Malfacilas eviti la konkludon, ke la kono de esperanto, ĉe
Waringhien, estas elekstera, kaj ke li havas antaŭjuĝojn kontraŭ
ĝi, kiel evidentigas ambaŭ ĉi-supre prezentitaj citaĵoj el <i>Parnasa
Gvidlibro</i>. Multaj eldiroj liaj ja montras, ke li havas akran
kritikan menson (vd <i>sinkretismo</i> kaj <i>Javeo</i> ĉi-supre). Kial li
rezignas ĝin taksante esperanton malpreciza laŭ tezpruve elektita
<!-- paĝo 82 -->
ekzemplo, se ne ĉar tion postulas lia antaŭe alprenita sinteno,
alivorte antaŭjuĝo? Li ne profundiĝis sufiĉe en la lingvon por
ĝin plene senti kaj malkovri ĝian riĉon. Li aliras ĝin el juĝista
kaj supereca pozicio. Mankas la du kondiĉoj, kiuj ebligas koni
ion vivantan: sento pri sia nescio, kaj respekto. La mutacia
aspekto de esperanto ne tuŝis lin.</p>

<p>Certe, mi estas ege partia kaj subjektiva. Mi sendube re<!--
-->spertis, rilate al tiu sinjoro, la abruptan desupriĝon, kiun mi
travivis, kiam, adoleskanto, mi renkontis miajn unuajn esperant<!--
-->istojn, kaj ŝiris min la doloro ekvidi, kiom perdis la lingvo,
kompare kun tiu, kiun mi ĝue uzis dum miaj junaj jaroj antaŭe.</p>

<p>Sed mia konsterno kaj indigno ne signifas, ke mi ion riproĉas
al Waringhien, al lia persono. Disvolviĝas ja vastega historia
evoluo, kun sociaj fortoj tiel potencaj, ke individuoj estas
grandparte senhelpaj rilate al ili. Ne mi elektis mian starpunkton
pri esperanto, neologismoj, ktp. La vivo ĝin trudis al mi. Simile,
plej verŝajne, ne li elektis sian. Ĉar la vivo de ĉiu el ni mal<!--
-->samas, ĝi trudas al ĉiu el ni malsaman rigardmanieron. Mi ne
neas la rolon de nia libera volo, sed mi opinias ĝin, ĉi-okaze,
ege limigita.</p>

<p>Ke Waringhien ne konscias la riĉecon de esperanto, kaj ke li
sentas abstraktaj tiel konkretajn vortŝanĝilojn, kiel <i>mal</i>, <i>ne</i> aŭ
<i>sen</i>, tion, miaopinie, kaŭzis nevola engluto fare de la kontraŭ<!--
-->mutaciaj fortoj agantaj en la socio. Estus nekredeble, ke ĉion
trankvile konsiderinte, li libere elektis.</p>

<p>Pli probable, li estas kaptita en socihistoria kontraŭfluo. La
juĝista kaj preskriba tono de multaj eroj en PIV kaj PAG
apartenas al la sama tendenco: bezono, ke rilatoj okazu inter
superuloj kaj malsuperuloj. Alitipa rilatado estas neimagebla por
kelkaj homoj, kies menso strukturiĝis en juĝa, aŭtoritata etoso.
Kaj, se kredi la priskribojn, kiujn mi ofte aŭdis, pasi tra
francaj lernejoj kaj universitatoj estas submeti sin al tiom da
ekzemploj pri la ĉioscia, juĝpova instruisto, ke ne estus home
rezisti la influon de tiuj kondutmodeloj, kiam oni mem profesor<!--
-->iĝas.</p>

<!-- paĝo 83 -->

<h3>Du sublingvoj</h3>

<p>Ke mutacio vekas kontraŭmutacian reziston, tio estas plej
normala. Vivo postulas ekvilibron inter du kontraŭaj emoj: emo
konservi senŝanĝa, emo revolucii, t.e. rapide ŝanĝi ĉion ne<!--
-->kontentigan. Se la unua mankas, la ŝanĝoj okazas tro rapide,
kaj ĉio ŝanceliĝas. Se mankas la dua, regas kvazaŭ-morto, la
organismo rigidiĝas kaj perdas la kapablon adaptiĝi al la
evoluanta medio. Tiu leĝo validas por ĉiu tutaĵo povanta plu
daŭri nur per propra adapto: dum tablo aŭ aŭto ne bezonas kaj
ne povas prizorgi mem sian adapton al medioŝanĝoj, aliaj estaĵoj
devas tion fari: organo de via korpo, ekzemple, aŭ via tuta
korpo, sed ankaŭ same societo, tuta lando (pensu pri la sovetia
historio), kaj... lingvo.</p>

<p>Esperanto travivas streĉiĝojn kaŭzatajn de tri disaj tiroj.
Potencaj evoluigaj fortoj strebas al du malaj direktoj: disvolvi
plejplej konsekvence ĝiajn enaĵojn unuflanke, igi ĝin radik-riĉe
okcidenteca aliflanke. Samtempe agas tria speco de fortoj: tiuj
provas malhelpi ĉian evoluon. Mi diras <i>fortoj</i> kaj ne <i>homoj</i>,
ĉar unu persono povas esti puŝata de fortoj malsamdirektaj.
Ekzemple, Waringhien estas konservema pri <i>ami</i> kaj <i>ŝati</i>, sed
revoluciema pri la <i>mal</i>-vortoj (<i>vd PAG</i>, par 420, pp.506–507).</p>

<p>Kion mi ĵus diris, tio rilatas nur al la internaj fortoj, kiuj
agas, kia ajn la evoluo de la ĉirkaŭa mondo. Sed krome la
lingvo devas adaptiĝi al ties ŝanĝado: aperas novaj aĵoj, kiuj
postulas nomon: ĉu ni diru <i>komputero, komputoro, komputilo;
kaseto, kasedo</i>? Esperanto, kiel ĉiu alia vivanta lingvo, hezitas,
kaj povas bezoni jardekojn por stabiliĝi ĉe unu kontentiga
vorto. La kunagado de enaj ŝanĝofortoj kaj de la neceso adaptiĝi
al ekstera evoluo estigas malsamajn lingvoformojn, kiujn mi
proponas nomi <i>sublingvoj</i>.</p>

<p>La ekzemploj pri <i>ministerio / ministrejo</i> kaj <i>fakultato /
fakultejo</i>, viditaj en la antaŭa ĉapitro, ilustras la kunekziston
de du tiaj sublingvoj esperantaj. Tia duobleco ne timigu nin.
Estas normala fenomeno ĉe lingvoj. Kiam mi estis en Norvegio,
mi rimarkis, en tramo, kiu kondukis min de la studenta domo al
la centro de Oslo, ke la nomo de la haltejoj estas malsame
<!-- paĝo 84 -->
skribitaj en la tramo kaj ĉe la stacioj. Kaj oni tie rakontis al
mi la anekdoton pri la ulo, kiu "parolas dek lingvojn, inkluzive
de naŭ norvegaj". Estas fakto, ke multaj lingvoj prezentiĝas
plurforme, kaj ke tio ne tre ĝenas komunikadon.</p>

<p>Rilate al esperanto, estas klare, ke la lingvaĵo trovebla en
la tradukoj de Diego aŭ en la iltis-a <i>Literatura Manifesto</i> situas
ĉe unu poluso, pro la abundo de neologismoj eĉ por esprimi
konceptojn, por kiuj la reala lingvo havas tradician vorton
(ekzemple <i>poka</i> anstataŭ <i>malmulta</i>, aŭ <i>konstituas</i> anstataŭ
<i>formas</i>), dum tiu de <i>Mondo kaj Ni</i> (antaŭe <i>UN kaj Ni</i>) situas ĉe
la alia, pro aparte persista uzado de derivitaj kaj kunmetitaj
formoj (<i>elcento</i> anstatãu <i>procento</i>, <i>buŝtradukisto</i> anstataŭ
<i>interpretisto</i>, ktp).</p>

<p>Ofte, formoj apartenantaj al du malsamaj sublingvoj troviĝas
kune en unu publikigaĵo. En <i>Kontakto</i>, n-ro 111 (1988, 5), oni
legas, supre de la dua paĝo, la vorton <i>redaktoro</i>, dum malsupre
de la 15-a la sama koncepto esprimiĝas per <i>redaktanto</i>. Simile,
sur la frontpaĝo de la n-ro 3/4 de 1988 de <i>Norvega Esperantisto</i>
okulfrapas la konsilo <i>Mendu vidbendojn Esperantajn!</i> kun
referenco al paĝo 28. Sur ĉi-lasta paĝo, sub la titolo <i>Vidbendoj</i>
proponiĝas al la leganto <i>videokasetoj</i>. Klare temas pri la sama
objekto, nomita jen laŭ unu sublingvo, jen laŭ la alia.</p>

<p>Kiu el la du sublingvoj estas la "reala lingvo"? Mi dirus, ke
ambaŭ ne ekstremaj lingvoformoj kune konsistigas ĝin. <i>Vidbendo</i>
certe apartenas al la reala lingvo, sed ne malpli certe ankaŭ
<i>videokaseto</i>, <i>videobendo</i>, <i>vidkasedo</i> kaj <i>videokasedo</i>. Same, ne
eblas dubi, ke <i>redaktoro</i> kaj <i>redaktanto</i> ambaŭ estas parto de la
lingvo ordinare uzata, alivorte, de la reala. Kontraste, vortoj
kiel <i>poka</i>, 'malmulta', aŭ <i>kompano</i>, 'kunulo', troviĝas ekster ĝia
kampo. Estas granda diferenco inter fremdvorto uzata de persono
priparolanta ion novan, kion li ne scias, kiel nomi en esperanto,
kaj vorto uzata en ordinara kunteksto anstataŭ perfekte samsenca
tradicia esprimo, tiel ke la leganto (praktike, neniam temas pri
aŭdanto) sin demandas: kial tiu ne esprimas sin normale?</p>

<p>La lingvaĵo de <i>Mondo (UN) kaj Ni</i> plejparte apartenas al la
reala lingvo, sed kelkaj apartaĵoj situas ekster ĝi (ekzemple
<i>Japanlando</i> anstataŭ la reallingvaj <i>Japanio</i> kaj <i>Japanujo</i>, aŭ
<!-- paĝo 85 -->
<i>japanlingvo</i> anstataŭ la reallingva <i>la japana</i>); tiuj strangetaĵoj
speciale okulfrapas, ĉar ili ofte aperas titole en tiu periodaĵo.</p>

<p>Ĉu esperanto evoluos kiel la angla, en kiu pluraj sublingvoj
klare kunekzistas, kiel evidentigas la ofteco de pluraj vortoj
por koncepto havanta nur unu vortigon en la plimulto el la
lingvoj (<i>freedom / liberty</i>, 'libereco'; <i>unavoidable / inevitable</i>,
'neevitebla'; <i>brotherly / fraternal</i>, 'frata', ktp.), aŭ ĉu unu el la
sublingvoj iom post iom konkeros la teritorion de la alia? Nur
la estonta historio povos respondi.</p>

<p>Multo tiurilate dependos de la maniero, laŭ kiu la lingvanaro
evoluos. Povos okazi, ke la konsisto de la esperantistaro aliiĝos
kaj ke homoj el nehindeŭropaj lingvoj fariĝos la plej multaj.
Tio povus konduki al prefero por pli er-kunglua lingvoformo.
Unu el la faktoroj, kiuj kaŭzas lingvoŝanĝon ja estas tio, kion
lingvistoj nomas "subtavolo" (aŭ, en la alia sublingvo, "substrato",
kvankam <i>strato</i> ĉi tie signifas ne straton sed tavolon): temas
pri la fakto, ke, kiam homoj alprenas novan lingvon, la strukturoj
de ilia gepatra lingvo plu aktivas en ilia nekonscia menso, dum
ili uzas la due lernitan.</p>

<p>Ekzemple, se anglalingvano diras <i>scienca serĉado</i>, anstataŭ la
normallingva <i>scienca esploro</i>, tio okazas, ĉar la angla vorto
<i>research</i> ĉeestis subsojle de la konscio, en la subtavolo. Same,
se franco diras "<i>la kelnero servis bieron al li</i>" anstataŭ la
laŭnorma "<i>la kelnero servis lin per biero</i>", aŭ "<i>la kelnero alportis
bieron al li</i>", li tion faras influate de la subtavolo (en la franca,
la verbo <i>servir</i> povas signifi 'disponigi ion konsumotan').</p>

<p>Vortoj kiel la ĉi-supre menciitaj <i>redaktoro</i> kaj <i>videokaseto</i>
signas la intervenon de eŭropa subtavolo. Fakte, ĝuste pro la
influo de eŭropa subtavolo en la menso de Zamenhof troviĝas
en esperanto multaj formoj, jen gramatikaj, jen vortaj, kiuj ne
kongruas kun liaj diversloke klare esprimataj intencoj rilate al
la facileco, logikeco kaj internacieco de la lingvo. La plej
influa subtavolo en esperanto ĝis nun estis eŭropa, sed tio
povus facile ŝanĝiĝi.</p>

<p>Verdire, eĉ se la konsisto de la lingvanaro, kaj do la
subtavolo, ne aliiĝos, povos okazi evoluo favora al pli alglua
lingvoformo — al elinternismo — se la uzantoj pli bone konscios
<!-- paĝo 86 -->
la esencon de la kunmeta kaj deriva sistemo. Oni ja ne forgesu,
ke sub la unua, nacilingva subtavolo, troviĝas pli profunda: la
mensaj meĥanismoj, kiuj regas spontanan sin-esprimadon. Tiuj,
kiel ni vidis en la tria ĉapitro, favoras er-kombinadon. Mia
impreso estas, ke tiusenca konsciiĝo nun komencis aperi, ĉefe
inter la junuloj, sed temas nur pri plej subjektiva sento, kaj mi
ne scias, kiamaniere kontroli ĝian eblan pravecon.</p>

<h3>Motivoj de ni nekonataj igas nin preferi tion aŭ tion ĉi</h3>

<p>Ni ĉi-supre konsideris la diversajn fortojn agantajn en la
lingvo nur el la vidpunkto de prilingvaj ideoj kaj de la neceso
adaptiĝi al konstante modifiĝanta socio. Sed lingvo estas homa
fenomeno, kaj en ĉio homa enplektiĝas psikaj motivoj, el kiuj
la plejparto ne estas konata de la aganta individuo. Psikologia
esplorado pruvis, ne nur la ekziston de tiaj nekonsciaj fortoj,
sed ankaŭ alian interesan fakton, nome, ke homo same nekonscie
emas atribui neĝustan, aŭ nur parte ĝustan, klarigon al siaj
nekonscie elektitaj agoj. Tiun psikan meĥanismon oni nomas
<i>raciecigo</i>, ĉar ĝi celas doni raciecan motivadon al ago, kies
ĉefajn motivojn racio fakte ne regis.</p>

<p>Iom komplike, ĉu ne? Eble vi komprenos pli facile, se mi
aplikos tiun veron al mia kazo. Kial mi ege favoras elinternismon?
Vi trovos en ĉi tiu verketo multajn klarigojn. Sed la veron mi
ne scias. La motivoj, kiujn mi atribuas al mi, povas esti veraj,
sed ili ankaŭ povas esti trompaj, kvankam mi estas sincera. Io
en mi povas trompi min. La ideoj, kiujn mi havas pri la racia
bazo de mia starpunkto, povas esti simplaj raciecigoj: argumentoj,
kiuj ebligas al mi akcepti mian vidpunkton kiel nestultan, sed
kiuj eble tute ne rilatas al la aŭtentaj kaŭzoj de mia prefero.
Homo neniam scias vere, kial ĝi preferas tion kaj ne tion ĉi.
Sed ĝia psiko protektas ĝin, dirante trompe-lule: ne havu
zorgojn, vi prave elektis, vi agis pro ĉi tiu kaj tiu ĉi kaj tiu
alia kaŭzoj, kiuj estas tute bonaj.</p>

<!-- paĝo 87 -->

<p>Simile, multaj homoj, kiuj, sciante nenion pri esperanto,
trovas ĝin dekomence forpuŝa, tute ne konas la kaŭzon de sia
malŝato, sed tiun nekonon ne konscias: ili povas klarigi al vi
multkiale, konvinke, racie, kie fontas ilia sinteno.</p>

<p>Rilate al nia <i>bona lingvo</i>, ĉu gravas, ke ni ne konas la
motivojn de niaj prilingvaj preferoj kaj povas iluzii nin pri ili?
Iom, eble, sed fundamente ne. La sociaj fortoj, kiuj portas
esperanton, kaj la lingvo mem estas multe pli potencaj ol
individuoj. La lingvo prizorgos mem sian ekvilibron, per nekon<!--
-->sciaj rimedoj, kiel konstante faras normala homa korpo. Tiu
kompensas mankojn, defendas sin ĉe mikrobaj kaj virusaj
atakoj, vundojn riparas, forĵetas troaĵojn, adaptas sin kiel eble
plej bone, ne sciante, kiel ĝi tion faras. Kompreneble, tiu maniero
prizorgi sian ekvilibron sukcesas plene nur, se la koncerna
korpo estas sana kaj fortika, alivorte: se ĝi estis sufiĉe rezista,
kiel plej eta etulo, por travivi sendifekte malfacilajn kondiĉojn,
kaj tiajn renkontis sufiĉe por disvolvi en si taŭgan kapablon
rezisti kaj venke bonfarti ĉe ĉiaj premoj kaj streĉado. La
centjara historio de esperanto rivelis, ke ĝi estas organismo
sana kaj fortika, kapabla transvivi plej premajn cirkonstancojn,
gravedajn je morto. Ni do povas fidi ĝin. <i>Bona lingvo</i> ĝi pruvis
sin ankaŭ laŭ rezistokapablo.</p>

<h3>Greklatina kontraŭ propre esperanta, aŭ la tento "aristokrati"</h3>

<p>Mi diris ĉion ĉi por prepari vin ekkoni suspekton mian. La
advokatoj de eleksterismo havas argumentojn, je kies valideco
ili certe sincere kredas. Sed oni rajtas tiun pridubi, same kiel
ili rajtas pridubi la validecon de la miaj. Sian motivaron ili ne
pli konas, ol iliaj kontraŭuloj konas sian. Tia estas la homa
estado.</p>

<p>Mia suspekto estas jena: ke sub la prefero por eleksterismo,
en okazoj, kiam tute sufiĉas la elementoj de la ordinara lingvo,
kaŝiĝas nekonscia deziro superi. Laŭ tiu hipotezo, la ŝatantoj de
tia sublingvo probable nekonscie deziras krei en esperantujo ian
nobelan klason, distancan de la amaso. Inter orientaj azianoj,
<!-- paĝo 88 -->
mi renkontis similan preferon nur ĉe homoj, kiuj, ial, bezonis
montri sin (verŝajne ĉefe al si mem) superaj al la ĝenerala
lingvanaro. Estas al tiu regulo escepto: <i>El Popola Ĉinio</i>, ĉe
kiu, ŝajnas al mi, temas pli pri erara supozo, ke estas saĝa
politiko adapti sin al la lingvaĵo de la okcidentanoj, kia la
tradukistoj ĝin imagas laŭ la publikigaĵoj, manke de kontaktoj
kun la vivanta, reala, spontane ŝprucanta lingvo.</p>

<p>Estas klare, ke tiu, kiu tuj komprenas eleksteran vorton,
havas avantaĝon super tiu, kiu devas traserĉi vortaron aŭ
foliumi la libron serĉe al glosaro. Li estas kiel riĉa nobelo
rilate al kamparano senmona, povanta atingi samaltan nivelon
nur multapene kaj labore. Aŭ, se vi memoras la ekzemplon pri
kuro, ĉiu ekstere ĉerpita vorto ne apartenanta al la reala
lingvo estas kvazaŭ alta roko baranta la vojon, sur kiu vi
kuras. Tra la roko ekzistas pasejo, sed ĝi ne estas tuj trovebla
por ordinarulo. Nur privilegiuloj senhezite trapasas. Se vi diras
<i>malfrua</i>, ĉiuj lingve maturaj esperantistoj tuj komprenos vin,
ĉar la vorto apartenas al la reala lingvo: ne staras baraĵo. Se
vi samsence diras <i>tarda</i>, alta proporcio el la lingvanaro haltos,
devante serĉi, kiamaniere pasi transen por retrovi vin kaj povi
plu sekvi.</p>

<p>En la granda plimulto el la kazoj, la avantaĝo estas donita
al tiuj, kiuj komprenas la latinan aŭ iun latinidan lingvon, plus
tiujn grekajn radikojn, kiuj firmiĝis en la lingvaĵo de kleruloj
okcident-eŭropaj.</p>

<p>Tiurilate, kelkfoje aperas strangaj misperceptoj. En artikolo,
kiun li publikigis ("Kio akorde ne sonas, tio rimon ne donas",
<i>Fonto</i>, 1981, <b>2</b>, 13, pp. 35–38) rebate al mia teksto "La Okcidenta
Dialekto", aperinta en <i>Esperanto</i> (1977, julio-aŭgusto, p. 125),
de Diego ironiis pri mia aludo al la sperto travivita de Kiotaro
Deguĉi ĉe la Sofia Kongreso, kiam, provante sekvi la prelegojn
de Internacia Somera Universitato, la juna japano bedaŭre
konstatis, ke la tro multaj eŭropdevenaj fakterminoj baras lian
komprenon. Diego rebatas, ke ankaŭ li ne konas la special<!--
-->vortojn, kiam temas pri kampo, kun kiu li ne familiariĝis.
Ankaŭ li ne povus sekvi.</p>

<!-- paĝo 89 -->

<p>Li misinterpretis min. Kio malhelpis komprenon ĉe la japano,
tio estis, ne vortoj tiel fakaj, ke ili signifus nenion al meza
okcidentano, sed vortoj, kiujn ĉi-lasta sufiĉe renkontadis en la
propra lingvo por povi sekvi ĝeneralan tem-prezentadon, en kiu
ili aperas. Temas ja pri vortoj kiel <i>pediatro, miokardio, diakrona,
aŭtoktono, monokromata, eŭfonie</i> k.s. Tiaj vortoj havas, se mi
ne eraras, tre proksiman formon en la hispana, tiel ke klera
hispanlingvano tuj scias, kion ili signifas, aŭ almenaŭ al kiu
sfero ili apartenas. Li povas samrapide kiel la gvidanto sekvi la
vojon.</p>

<p>Por ĉino aŭ japano, male — kaj ankaŭ por multaj usonanoj
socie nefavoritaj, aŭ, kvankam iom malpli, por rusoj (el la ses
cititaj vortoj, nur <i>pediatro</i> kaj <i>aŭtoktono</i> havas similforman
tradukon en la ĝeneralrusa vortaro de Oĵegov) — ĉiu tiutipa
vorto baras la vojon; ĝi estas mistero, kiun necesas solvi
foliume. Tion provis fari Kiotaro Deguĉi dum la koncerna
prelegaro, sed li ne sukcesis sekvi la aperritmon de la nekonataj
radikoj: la ISU-instruoj estis por li fermitaj. Por de Diego,
tiel ne estus. Kaj tamen, por atingi tiun nivelon, de Diego
certe penis multe malpli ol la japano.</p>

<p>Se, anstataŭ la cititaj vortoj, la preleganto aŭ verkanto uzas
vortojn kiel, respektive, <i>infankuracisto, kormuskolo, tratempa,
praloĝanto, unukolora, belsone</i>, ne necesas aparteni al la
greklatina kulturmondo por tuj kompreni: ĉesas distingiĝi la
klasoj lingve nobela (hispanoj, francoj, italoj, kleraj anglalingv<!--
-->anoj...), grandburĝa (germanoj, skandinavoj), burĝa (rusoj kaj
slavoj ĝenerale), etburĝa (hungaroj, nekleraj homoj diverslandaj...)
kaj popola (azianoj, afrikanoj...): la rilato demokratiiĝis.</p>

<p>Tia maniero esprimi sin konformus al la celo de Zamenhof.
En sia teoriumado pri la lingvo internacia, tiu ja forĵetis la
sistemojn, kiuj havigus</p>

<blockquote>
<p>ne lingvon internacian en la vera senco de tiu ĉi
vorto, sed nur lingvon internacian por <i>la pli altaj
klasoj de la socio</i>. ("Esenco kaj estonteco de la ideo
de lingvo internacia", <i>Fundamenta Krestomatio de la
Lingvo Esperanto</i>, Parizo: Esperantista Centra Librejo,
1927, p. 299)</p>
</blockquote>

<!-- paĝo 90 -->

<p class="dauxrigo">Kontraste al tio, li taksis venkonta tian lingvon, kiun</p>

<blockquote>
<p>post kelke da monatoj povus bonege posedi jam per
unu fojo la tuta mondo, <i>ĉiuj</i> sferoj de la homa socio,
ne sole la inteligentaj kaj riĉaj, sed eĉ la plej
malriĉaj kaj senkleraj vilaĝanoj. (<i>Samverke</i>, p. 300;
kursivigo zamenhofa en ambaŭ citaĵoj. La vorto
<i>inteligenta</i> verŝajne havas la sencon de la rusa
<i>intelligent</i>, 'intelektulo').</p>
</blockquote>

<p>Certe, la esprimo <i>post kelke da monatoj</i> ne estas realisma.
Sed ju pli ni uzas vortojn ne formitajn el la baza radikaro, des
pli ni aldonas monatojn kaj jarojn da lernado aŭ da lingva
malkomforto al kunhomoj, kiuj, eĉ estante plej kleraj en la
propra kulturo, ne havas rimedon diveni, pri kio temas niaj
greklatinaĵoj. La zamenhofa celo de lingvo "por <i>ĉiuj</i> sferoj de
la homa socio" tiel forlasiĝas. Por kio? Ĉu por io alia ol la
plezuro aristokrati? Ĉu eĉ eble por nenio, nur ĉar konscio
mankas? Lingvo, kiu respektus la celon de Zamenhof (eĉ se tiu,
nesufiĉe klarvidinte, parte respondecas pri la problemo) estus
pli <i>bona lingvo</i> ol komunikilo ignoranta kaj la klerulojn, kaj la
amasojn, kies kultura fono ne estas okcidenta.</p>

<h3>La problemo pri la grekaj elementoj</h3>

<p>Unu el la problemoj de esperanto, se ĝi estu <i>bona lingvo</i>
ne-nur-eŭropa, fontas el la fakto, ke tiom da terminoj, ekster
la ĉiutaga lingvo, uzas grekajn elementojn, kiuj samsonas kiel
bazaj esperantaj radikoj. Ni vidis en la unua ĉapitro la ekzemplon
pri <i>teologo</i>, en kiu la greka radiko <i>teo-</i>, signifanta "dio",
kolizias kun nia vorto por la konata trinkaĵo. Multaj similaj
formaĵoj min ege ĝenas. La lingvo estus pli konsekvenca, pli
konformus sian esencan spiriton, se <i>mono</i> signifus nur "pagilo",
kaj ne devus transpreni, en grekdevenaj vortoj, la signifon
"unu".</p>

<!-- paĝo 91 -->

<p>Same pri <i>homo</i> en la senco "sama". PIV registris, kiel ĝi
devis, ĉar temas pri efektiva uzo, la vorton <i>homoseksuala</i>. Tiu
signifas nenion alian ol "samseksema", kaj, kiel kutime ĉe
greklatinaĵoj, ĝi estas pli longa. La inklino densigi estas tute
normala, kaj ĝi nature kondukas al la pli oportuna <i>homoseksa</i>,
kiun mi foje aŭdis. Sed tiu fariĝas neklara, ĉefe por neeŭropanoj,
pro la ekzisto de la radikoj <i>hom</i> kaj <i>seks</i>.</p>

<p>Simile netaŭga mi taksas <i>neo</i> en la senco "nova". Al mi,
<i>neologismo</i> estas vorto, kiu tute ne plaĉas (vi ne miras, ĉu?).
Mi flaras en ĝi la <i>logon</i> de <i>neo</i>, de neniaĵo, tiel ke ĝi odoras
iom diable. Mi preferas vorton, kiu sekvu la principojn de mia
infana formo de la lingvo: <i>novformo</i>, <i>novvorto</i> aŭ <i>novradiko</i> mi
tiam dirus, kaj mi fakte ankaŭ utiligas tiujn formojn, kvankam
mi sentas min devigita kompromisi kaj do ankaŭ uzas la grekaĵon.
Mi sinceru: ĉi-lastan mi eldiras nur kun piko de la konscienco,
kvazaŭ mi ne estus tute honesta, aŭ perfidus ion sanktan...</p>

<p>Preterpase mi notu, ke, se, laŭ mia konvinko, la lingvo
evoluos al pli intensa ekspluato de la riĉaĵoj kaŝe kuŝantaj en
ĝia baza vortprovizo, ĝi servos al si per sistemo, relative
malofte uzata, sed kies ebla fekundeco estas ege granda: la
prefiksa uzo de kelkaj radikoj plej ofte uzataj adjektive. De
longe oni diras <i>bonfari, bonvoli, novedzo, etindustrio, etburĝo,
grandsinjoro, belartoj, belsoneco,</i> ktp.</p>

<p>Mi opinias, ke pli vasta apliko de tiu sistemo povus serioze
riĉigi la lingvon, respektante ĝiajn demokratiajn tendencojn. Tiu
sistemo havigas la tri ĉi-supre cititajn sinonimojn al <i>neologismo</i>,
kaj laŭ mia sento, vorto kiel <i>klarvidi</i> ne tute samsignifas kiel
<i>klare vidi</i>, sed havas sencon pli proksiman al "ĝuste percepti".
Kiam mi verkis novelojn per limigita vortprovizo, mi plurfoje
uzis tiajn formojn kaj ili montriĝis bone akceptitaj de la publi<!--
-->ko.</p>

<p>Vorto do necesas por la koncepto "neologismo", sed se
<i>novformo</i> aŭ io simila sufiĉas, kial devigi ampleksan parton de
la homaro encerbigi al si plian, pli malfacile memoreblan
sonĉenon? Ia ŝpara principo regas en la plimulto el la lingvoj.
Ne en ĉiuj, konsentite. La angla, ekzemple, tute ne havas ĝin:
ĝi amasigas sinonimojn kaj tavolojn diversepokajn sen honto
kaj hezito, tiel larĝigante la distancon inter la sociaj klasoj.</p>

<!-- paĝo 92 -->

<p>Sed ĝi estas escepta. La plimulton el la lingvoj regas kvazaŭ-<!--
-->ekonomiaj reguloj, kiuj konstante forbalaas la superfluaĵojn. En
la franca, ekzemple, <i>faillir</i>, en la senco 'manki', <i>choir</i>, 'fali',
kaj <i>tistre</i>, 'teksi' (el kiu restas nur la participo <i>tissu</i>, kun la
senco 'teksaĵo') paralele uziĝis, dumtempe, kun la sinonimaj
<i>manquer</i>, <i>tomber</i> kaj <i>tisser</i>. Sed la ĝenerala ekonomio de la
lingvo kondukis al forlaso de la unuaj formoj, pli neregulaj, pli
komplikaj, favore al verboj postulantaj malpli da nerva elspezado.
Ankaŭ ĉi-aspekte regas konkuro: inter diversaj kuzaj vortoj,
por esprimi difinitan ideon, fine venkas la plej taŭga. La principo
pri neceso kaj sufiĉo aplikiĝas.</p>

<p>La ekonomia principo ankaŭ prizorgas tion, ke la mankoj
estu ŝtopitaj. Zamenhof nomis "komercan entreprenon" ankaŭ
<i>firmo</i>. Sed ĉar tiu vorto koliziis kun la adjektivo <i>firma</i>, kiu
havas tute alian sencon, kaj disponi adjektivon rilatan al
komerca entrepreno, ne konfuzeblan kun firmeco, estis oportune,
la lingvo riĉiĝis per <i>firmao</i>. <i>Firma decido</i> kaj <i>firmaa decido</i> tiel
fariĝis distingeblaj.</p>

<p>Esperanto celas peri komunikadon interkulture. Estus konforme
al tiu celo, kaj ankaŭ, verdire, al la deziro de granda parto de
la kolektivo, kiu vivigas ĝin, respekti tiujn ekonomiajn principojn.
Ili prizorgus ekvilibron en la kreskado. Se oni larĝigas sen
egale profundigi, oni ricevas tiel maldikan tavolon, ke ĝi fariĝas
danĝere rompebla. Transpreni radikojn el ekstere estas etendiĝi
horizontale. Disvolvi la kaŝitajn, subsupraĵajn riĉojn estas
kreski vertikale, akiri fortikigan profundecon. Oni estas des pli
stabila, ju pli profunda la pezocentro.</p>

<p>Tiadirekta evoluo estas sufiĉe probabla. Neologismoj kaj
grekaĵoj grandparte estas skafaldo. Ili utilis, dum la lingvo
estis konstruiĝanta, tro malforta por disflori surbaze de la
propra havaĵo, sed nun, post kiam ĝi fortikiĝis kaj interne
amasigis la rimedaron necesan por teniĝi mem, la skafaldo ver<!--
-->ŝajne malaperos: la konstruaĵo ne plu bezonas ĝin. La lingvo
iĝis memstara.</p>

<p>La skafaldo tamen kelkatempe plu restos. Multaj lingvouzantoj,
en okcidento, ankoraŭ ne sufiĉe distanciĝis de la naciaj dir<!--
-->manieroj, por vere asimili la lingvosistemon de esperanto kaj
<!-- paĝo 93 -->
konscii ĝian bonecon. Pri tio oni indulgu ilin. Nia lingvo havas
trompan aspekton: ĝi aperas multrilate tiel simila al la okcidentaj,
ke ordinara okcidentano ne havas facilan rimedon scii, kio
apartenas al esperanto, kaj kio ne.</p>

<p>Tamen, longperspektive, estos malfacile (kaj sensence)
kontraŭbatali la bon-ekonomian principon. Se preni la vorton
<i>aŭtodidakte</i>, ekzemple, kian avantaĝon ĝi havas rilate al <i>mem<!--
-->lerne</i> aŭ <i>meminstrue</i>? Ĝi estas pli longa, pli peza, kaj signifas
ekzakte la samon: <i>aŭto</i> estas la greka formo de "mem" kaj
<i>didakt</i> la greka formo de "instru". Kial paroli greke, se eblas
sin esprimi en esperanto? Tio estas kontraŭa al la naskokialo
de la lingvo.</p>

<p>La vorto <i>autodidacte</i> necesas en la franca, ĉar tiu ne povas
ĉi-sence formi vorton bazitan sur pure francaj rimedoj: la franca
estas konstruita tiamaniere, ke la vorto por "mem", <i>soi-même</i>,
neniam povas uziĝi prefikse, oni do tiufunkcie diras <i>auto</i> (aŭ
<i>self</i>). Transpreni en esperanton la bonajn kvalitojn de alia
lingvo havus sencon, sed la mankojn? Por kio do? Tio estas tro
absurda por daŭri en la kondiĉoj de tutmonda komunikado.</p>

<p>Efektive, konsciiĝo konstateblas: antaŭ dudek jaroj, okcidentaj
komencantoj malofte kritikis la konstantan uzon de grek- kaj
latinaĵoj en esperanto. Iliaj nunaj posteuloj reagas malsame; ili
demandas: "Kial oni akceptis <i>aŭtodidakte</i>, dum <i>memlerne</i> kaj
<i>meminstrue</i> ekzistas?" Antaŭ tia demando, la kursgvidanto
sentas sin kiel la instruisto pri la angla, al kiu lernanto diras:
"Kial oni ne povas traduki <i>mi povos</i> per <i>I will can</i>?" Kiel ni
vidis, en la angla kurso, la respondo povas esti nur: "Estas
tiel", kio subkomprenigas: "Tia estas la forto-rilato inter la
anglalingvanoj kaj ni". Sed ĉu io simila akcepteblus pri esperanto?
Ne. Oni venas al esperanto-kurso ĝuste por lerni lingvon eksteran
al forto-rilatoj. La sola ebla reago estas honeste konfesi: tio
estas la nuna stato de la lingvo, kiun Zamenhof mem rigardis
provizora, almenaŭ pri la simila kazo de vortoj pseŭdosufiksaj:</p>

<!-- paĝo 94 -->

<blockquote>
<p>Ni povas <i>esperi</i>, ke pli aŭ malpli frue la (...) vortoj
"fremdaj" fariĝos arkaismoj kaj cedos sian lokon al
vortoj "pure Esperantaj"; ni povas eĉ <i>konsili</i> tion;
sed <i>postuli</i> tion ni ne povas. (<i>Lingvaj Respondoj</i>, n-<!--
-->ro 52, <i>vk cit.</i>, p. 34–35; Zamenhof mem kursivigis).</p>
</blockquote>

<p>Ni do povas klarigi al la lernantoj, ke esperanto estas libera
lingvo, en kiu oni ne rajtas postuli. Sed oni rajtas esperi kaj
konsili. Tiu zamenhofa respondo ĝenerale kontentigas. La klaso
denove spiras libere. Mi havas neniun eblon taksi, kio okazas
en la mondo ĝenerale, sed mia impreso estas, ke la nunaj
lernantoj pli bone sentas la lingvon ol iliaj antaŭuloj, verŝajne
ĉar la kursgvidantoj mem pli bone sentas ĝin. Estus do ne mir<!--
-->ige, se la evoluo kondukus al laŭgrada forlaso de la senutilaj
grekaĵoj.</p>

<p>Kompreneble, tiu evoluo plu vekos reziston. Leginte la ĉi-<!--
-->supran paragrafon pri <i>memlerne</i>, kelkaj diros: "mi ne sentas la
du vortojn ekzakte samaj; kvankam mi ne povas difini, kio,
estas io plia en <i>aŭtodidakte</i>". Kompreneble, estas io plia: ĝi
havigas pli altan memtakson. Oni sentas sin pli altnivela —
nobela, aŭ, grekece, aristokrata — se oni parolas greke, ol se
oni parolas la normalan, ĉiutagan lingvon, tiun de la "plej
malriĉaj kaj senkleraj vilaĝanoj". Kaj la deziro senti sin pli
alta estas tre potenca forto en homaj aferoj. Tial eble dum longa
tempo ambaŭ formoj de lingvo kunekzistos.</p>

<p>Kaj eble mi plene malpravas, kaj komplete venkos la grekeca
esperanto, konkerante iom post iom la tutan mondon ĝis nun
fremdan al ĝi... Se tiel, tio signifos, ke la mutacio okazis tro
frue, aŭ ke entute ne temis pri mutacio. Ke la bezono senti sin
supera estis tro forta ĉe tro multaj, por ke egalecaj rilatoj
havu ŝancon prosperi.</p>

<p>Kelkaj jarcentoj pasos, jarmiloj eble. Kaj la konfuza, nebula
sopiro homara al demokratiaj rilatoj plu agos en la ombro,
subkonscie, ĝis ĝi enkarniĝos en nova lingvo kapabla realigi
ĝin, lingvo konforma al la psikolingvikaj leĝoj de egaleca homa
komunikado. Kontraŭaj fortoj provos dispremi ĝin aŭ devojigi
ĝin de ĝia vojcelo. Sed al ili ĝi rezistos: ĝi ekzistos, ĝi persistos.
Sub tute alia formo, eble, ĝi provizos la homaron per <i>bona lingvo</i>.</p>

<!-- paĝo 95 -->

<h2>7. BONA LINGVO LITERATURA</h2>

<h3>La estonta verkisto</h3>

<p>Vivanta lingvo naskas literaturon. Estas do normale, ke
ankaŭ esperanto literature servu. Sed la verkisto, kiu vere
influos la evoluon de la lingvo en la direkto de ĝia plejboneco,
de ĝia kerna esenco, ankoraŭ ne vere montriĝis, kvankam
kelkaj proksimis al tiu funkcio.</p>

<p>Miaopinie, tiu verkisto nepre aperos. Li verkos librojn, kiuj
allogos tre ampleksan parton de la lingvokolektivo, pro ilia
enhavo (temos ja pri iu, kiu havos ion por diri, kaj ne iu, kiu
verkos amatore, pli por ludi per la lingvo ol por ion komuniki),
sed ankaŭ pro ilia stilo. Estos iu, kiu bonege regos la ordinaran
lingvon, la "realan", kiel mi ĉi-verke nomis ĝin. Li plene
rezignos pri la novformoj, kiuj ne eniris la parolan esperanton,
ĉar la beleco de lia stilo baziĝos sur plena ekspluato de la
esprimo-ebloj, kies riĉecon konstante rivelas la formoj spontane
ŝprucantaj, kiam esperantistoj komunikas inter si.</p>

<p>Tiu talentulo verkos nek por la propra gloro, nek por ŝanĝi
la lingvon aŭ ĝin evoluigi laŭ sia teorio. Li verkos, ĉar li estos
verkisto, kaj do ne povos ne verki. Kaj, ĉefe, li verkos por la
publiko, kun granda respekto al tiu, kaj sekve al la speco de
lingvo, kiun ĝi uzas. Sed ĉar li estos ege talenta, li uzos ĝin
multe pli bele ol tio okazas en konversacioj kaj ordinara
korespondado.</p>

<p>Miaopinie, li tute ne, aŭ tre malmulte, uzos grekaĵojn. Nek
estos lia komunikilo la okcidenta sublingvo. Li ne bezonos unue
verki kiel okcidentano, kaj poste korekti sin, anstataŭigante
<i>ornitologia</i> per <i>birda</i> (aŭ <i>birdoscienca</i>), <i>hidraŭlika</i> per <i>akva</i> kaj
<i>sekundara</i> per <i>duagrada</i>. Li nature sentos, ke ju pli simpla la
formiĝo, des pli bela la stilo, ĉar des pli pure esperanta. Li do
havos efikon malan al tiu de Kalocsay kaj Waringhien.</p>

<!-- paĝo 96 -->

<p>Tiuj kredigis al la publiko, ke esperanto ne povas per si
mem beli. Ili komunikis al la amasoj, aŭ al la parto, kiu
interesiĝas pri literaturo, sian nefidon kaj malestimon al
esperanto. Siajn antaŭjuĝojn. Ne tiel la priparolata verkisto. Lia
influo estos rivela: li malkaŝos al la esperantistaro, ke ĝi
posedas trezoron, kiun ne eblas elĉerpi, ĉar kombineblo estas
senfina, kaj la kombineblaj eroj en la ordinara lingvo sufiĉe
abundas por respondi al ĉiuj bezonoj.</p>

<p>Komence de mia enmovada vivo, mi legis poemon, kies
aŭtoron mi forgesis, sed kies unua verso definitive fiksiĝis en
mia memoro:</p>

<blockquote>
<p><i>Nigraj nuboj dense noktas sur ĉielo...</i></p>
</blockquote>

<p>Simile min tuŝis la versoj de Kurzens:</p>

<blockquote>
<p><i>Ankoraŭ devas fajri vera tago,<br/>
Ankoraŭ devas nigri vera nokto,<br/>
Ne povas ja de grizo ĉio pleni.</i></p>
</blockquote>

<p class="dauxrigo">kaj de multaj aliaj poetoj, inkluzive la ŝatindan unuverson de
Waringhien/Maura:</p>

<blockquote>
<p><i>Abelo lasta zumas super la lasta rozo.</i></p>
</blockquote>

<p>Tiaj juveletoj montras la vojon, kiun sekvos la aperonta
verkisto. Ili impresas ege bele, arte, kortuŝe. Sed ili ĉerpis
nenion ekstere. Ili uzas plej simplan vortprovizon. Ili indikas, el
kio konsistas literatura lingvo senpere alirebla al ordinara,
neokcidenta esperantisto.</p>

<h3>Literatura lingvo: io alia ol la ĉiutaga</h3>

<p>Pro psikologiaj kaŭzoj, aluditaj en la unua ĉapitro, kiujn
detaligi ĉi tie estus tro longe, prilingvaj diskutantoj emas
atribui al la kunparolanto starpunkton pli ekstreman ol tiu
<!-- paĝo 97 -->
efektive havas: emocio (eĉ ne konsciata) favoras trosimpligon.
Krome, io puŝita ĝis-ekstreme estas pli facile komprenebla, kaj
atakebla, ol pli nuanca konceptado. Tial, verŝajne, kiam mi
traktas pri la punktoj ĉi tie konsiderataj, oni ofte miskomprenas
min, kaj kredas, ke mi malakceptas la diferencon inter la
literatura lingvo kaj la ordinara. Alivorte, oni riproĉas, ke mi
rekomendas la uzon de banala lingvaĵo, simila al tiu, kiun oni
uzas en ĉiutagaj konversacioj.</p>

<p>Tion diri estas misformi mian penson. Mi forte kredas je
literatura lingvo, do je lingvo plejplej malbanala. Sed kio vekas
senton pri banaleco? Nekonscia statistikado. Nesciate, nia menso
konstante klasas tion, kio trafas ĝin, kaj atribuas al la koncerna
afero statistikan situon: ĉiama, oftega, ofta, mezofta, malofta,
ege malofta, neniama. Niaj ideoj pri certeco kaj probableco
tiamaniere estiĝas. Suno ĝis nun leviĝis ĉiumatene, sekve
sunleviĝo lokiĝas en la kategorio "ĉiama": estas do <i>certe</i>, ke
ankaŭ morgaŭ ĝi elnoktigos nin. Malofte neĝas en novembro ĉi-<!--
-->regione, sed tio kelkfoje okazas: estas do <i>probable</i>, ke ankaŭ
ĉi-jare novembro montriĝos senneĝa. Ankaŭ pri lingva esprimado
nia menso, nekonscie, konstante statistikas, tiel ke ni povas
diri al ni: tio estas banala, tio ne; tio estas normala, tio ne.</p>

<p>Pro tio miaopinie eraras la francaj esperantistoj, kiuj emas
uzi <i>ci</i> anstataŭ <i>vi</i> por traduki la francan pronomon <i>tu</i>. Se, en
diversaj medioj, vi surbendigos cent horojn da spontana
esperanto, tutmonde, kaj analizos tiun materialon, vi rimarkos,
ke <i>ci</i> ne aperas en via specimeno. Male, se vi registros
franclingvajn konversaciojn sammediajn, vi rimarkos, ke <i>tu</i> ofte
diriĝas. Vi rimarkos ankaŭ, ke en tiuj situacioj, kiam franc<!--
-->lingvanoj diras <i>tu</i>, esperantistoj diras <i>vi</i>, ne <i>ci</i>. Tiujn faktojn,
ĉiu lingvano kun mondaj rilatoj mense (sed ne necese konscie)
registras. Uzante <i>ci</i> en teksto, vi do elvokas en via leganto
impreson de strangeco, de malofteco, kiu ne sentiĝas, kiam
franclingvano legas <i>tu</i>-frazon. Alivorte, la <i>ci</i>-uzantaj roluloj ne
parolas normale kaj tiu formo en literatura verko praviĝas nur,
se oni deziras krei etoson de nenormala medio, la etoson, kiun
oni elvokus en la angla, anstataŭigante <i>you</i> per <i>thou</i>.</p>

<!-- paĝo 98 -->

<p>En lingva produktaĵo, banaleco povas rilati al la enhavo
(pensoj neoriginalaj) kaj al la formo (maniero uzi la lingvon,
sendepende de la temo pritraktata). Pri la formo, en esperanto,
distingendas du elementoj: la radikoj mem, kaj ilia aranĝo.</p>

<p>Ke esperanto, literature, estas eksterordinare <i>bona lingvo</i>, tio
ŝuldiĝas al la fakto, ke la kombinlibereco ebligas malbanali
uzante eĉ tre limigitan nombron da radikoj. Mi spertis pri tio
specon de objektiva pruvo, kiam Henri Vatré kaj Reto Rossetti,
preparante antologion de esperanto-prozo, proponis enmeti en
ĝin mian rakonteton "Timiga diro", aperinta en <i>Lasu min paroli
plu</i> (Chapecó: Fonto, 1984, p. 48–51; la sama publikiĝis, kun
kelkaj ŝanĝetoj, sub la titolo "Terura novaĵo", en <i>Kontakto</i>,
1983, 1, p. 10, kiel facilnivela teksto). Tiun rakonton mi verkis
disponante nur la 460 radikojn (inkluzive de tabelvortoj kaj
afiksoj) viditajn en la dekkvar unuaj ĉapitroj de <i>Gerda malaperis!</i>,
ĉar ĝi estis "akompana teksto" por la lernantoj uzantaj tiun
lernilon. Montriĝis, ke personoj legantaj ĝin eĉ ne rimarkas, ke
ĝi estis verkita sub tiaj limigoj. Se la elementoj de la "reala
lingvo" ne ebligus verki literature, ĝia elekto por antologio ne
kompreneblus.</p>

<p>Multaj, aliflanke, provas malbanali per la uzataj radikoj.
Miaopinie, ili mistrafas. Estas iluzio imagi, ke estetika efiko
rezultas en esperanto el la estetika efiko de la koncerna radiko
en la fontolingvo. Tio preteratentas, ke, kaj en la fontolingvo,
kaj en esperanto, radikoj havas en la mensoj ian statistikan
lokon, kiu dependas de ilia ofteco en la respektivaj lingvoj.
Renkontiĝas pri neologismoj situacio simila al la supre komentita
pri <i>ci</i>.</p>

<p>Ekzemple, leganto, kiu renkontas la vorton <i>febla</i> ('malforta',
'senforta'), reagas al ĝi kiel al io eksternorma kaj sekve sentas
sin ne amike alirata de la verkinto, sed ŝancelata, forpuŝata ien
ekster la teritorio de la lingvo, kiun li lernis kaj amas. La
etoson de la franca vorto <i>faible</i> (prononcu: /febl/) li tute ne
sentas. Eĉ franclingvano sentas ion alian, ĉar <i>faible</i> estas la
normala vorto en la franca por esprimi la malon de 'forta', kaj
en esperanto la normala vorto estas <i>malforta</i>. Rezulte, en la
menso, la vortoj, kiuj situas egalloke estas nur <i>faible</i> kaj
<!-- paĝo 99 -->
<i>malforta</i>. La vortoj <i>febla</i> kaj <i>faible</i> ne staras samnivele, aŭ, se
vi volas, en la sama statistika kategorio, kaj la franclingva
esperantisto ne sentas, per kiu nuanco <i>febla</i> distingiĝas de
<i>malforta</i>. Tio kaŭzas ĝenon en la glata legado de la teksto, eĉ
se la koncernato tuj komprenas la koncepton.</p>

<p>Por la plej multaj esperantistoj, la vorto simple estas
mistero. Ili ĉesas sekvi la rakontanton kaj haltas, senhelpe.
Inter ili, la reagoj malsamas. Iuj, post la ekhalto, ŝultroleve
preterpasos. Se tiaj vortoj tro abundas, ili ne plu povos kompreni
la rakonton kaj definitive fermos la libron. Eble ilia intereso
pri esperantlingva literaturo tiuhore mortos. Mi renkontis
plurajn dekojn da homoj, kiuj diris al mi, ke ili neniam legas
esperanto-poezion, ĉar ili foje provis, sed estis tro pene
konstante uzi vortaron. Kiam mi montris al ili poemojn en la
"reala lingvo", ili ege miris kaj admiris. Estis por ili ĝojiga kaj
rekuraĝiga malkovro, ke ankaŭ ilia lingvo uziĝas poezie.</p>

<p>Inter tiuj, kiuj serĉos la signifon de la vorto, aperos larĝa
gamo da diversaj reagoj. Kelkaj alprenos humilan sintenon ("<i>Mi
ankoraŭ ne estas sufiĉe sperta esperantisto, multo restas al mi
lernenda</i>"). Kelkaj reagos snobe ("<i>Haha! Nova vorto, kiun mi de
nun uzos por impresi per mia kulturnivelo</i>"). Sed la plimulto,
trovinte la signifon, sentos konsternon kaj miron, ofte miksitajn
kun kolereto ("<i>Tio signifas nenion pli ol <b>malforta</b>! Kial diable
tiu aŭtoro ne uzas la normalan vorton?</i>"), en kiun povos sin
enŝovi naŭza elreviĝo ("<i>Mi lernis lingvon tute taŭgan por
literaturo, sed jen denove libro verkita en alia dialekto. Oni
trompas min!</i>").</p>

<h3>Eblas poezii reallingve</h3>

<p>Resume do, laŭ mia gusto kaj, konstateble, laŭ tiu de tre
ampleksa parto de la esperanto-publiko, la beleco de verko ne
ŝuldiĝas al la uzo en ĝi de radikoj eksteraj al la "reala lingvo".
Oni povus esprimi tiun starpunkton per du principoj:</p>

<!-- paĝo 100 -->

<ul>
<li><p>Senbeleca frazo restas senbeleca, eĉ se en ĝi, anstataŭ
vortoj el la "reala lingvo", oni uzas radikojn fremdajn al tiu
(alivorte, anstataŭigi <i>freneza</i> per <i>fola</i> aŭ <i>malĝoja</i> per <i>trista</i>
ne sufiĉas por igi frazon literatura).</p></li>

<li><p>Bela frazo fariĝas pli bela, se oni anstataŭigas en ĝi la
vortojn eleksterajn per vortoj elinternaj, t.e. per vortoj
formitaj el elementoj el la "reala lingvo", kondiĉe ke oni
bone sentu tiun kaj plene ekspluatu ĝiajn eblojn.</p></li>
</ul>

<p>Limigi sin je vortelementoj el la "reala lingvo" ne signifas
verki banale. Tion bele ekzempligas la ĉi-supre citita unuverso
de Waringhien/Maura:</p>

<blockquote>
<p><i>Abelo lasta zumas super la lasta rozo.</i></p>
</blockquote>

<p class="dauxrigo">Staras en ĝi nur vortoj el la "reala lingvo", kaj cetere, ĉi-kaze,
ĉiuj troveblas en la <i>Fundamento</i>. Tamen tiu frazo ne apartenas
al la parola aŭ ĉiutaga lingvo, nur al la literatura. Kial?</p>

<p>Unue pro la ideo mem, pro la delikate pentrita bildo. Eĉ se
ĝi aperus en tute ordinara interparolo, ĝi sentiĝus kiel ekstera
al la ĉiutaga lingvo: ĝi estas tro freŝe poezia por ke oni sentu
ĝin sialoka en banala konversacio; ĝi perceptiĝus kiel vizito de
la literatura penso en la komunan.</p>

<p>Due pro la formo. La ritmo, kvankam ne perfekte regula
(pro la akcento de <i>super</i>), tamen estas pli poezia ol tiu de
normala frazo. Kiam, neintence, oni eldiras frazon kun regula
ritmo, homoj tion rimarkas, kaj emas ŝerce komenti: "Ej! Vi
poezias!" (Ekzemple se vi diros: "Mi morgaŭ certe venos, eĉ se
vi min ne ŝatas", la nepoezieco de la ideo ne malhelpos viajn
kunparolantojn senti la frazon, iel, poezia). Sed krome, en la
priparolata verso, plej agrabla poezia efiko riceviĝas pro la
neordinara loko de <i>lasta</i> post <i>abelo</i>, dum la normala loko
konserviĝas en <i>lasta rozo</i>: la ŝanĝo rilate al la kutima vortordo
kaj la intenca nesimetrio efikas literature. <i>Abelo lasta</i> situas
laŭ nia mensa statistiko en la regiono "malprobabla". Tial estas
neeble senti en ĝi banalaĵon.</p>

<!-- paĝo 101 -->

<p>Kompreneble, ne sufiĉas uzi nekutiman lingvaĵon por literaturi.
Io plia, nedifinebla (ĉar rilata al la dekstra duoncerbo) krome
necesas: io, kion vortoj kiel <i>harmonio</i> aŭ <i>bela</i> povas iomete
elvoki. Diri</p>

<blockquote>
<p><i>Zumas super la rozo lasta abelo lasta</i></p>
</blockquote>

<p class="dauxrigo">estus esprimi sin nebanale, sed ne pro tio poezii.</p>

<p>Mi prenu duan ekzemplon, poemon de Lucien Thévenin, el <i>La
vana kanto</i>:</p>

<blockquote>
<p><i>Kiam mi revenis<br/>
al mia vilaĝo,<br/>
ne plu estis poploj<br/>
sur la riverbordo,<br/>
kie ili staris.</i></p>

<p><i>Kiam mi revenis,<br/>
la ŝtonkruco flava<br/>
ĉe la voja rando<br/>
estis renversita,<br/>
kaj la pecoj kuŝis.</i></p>

<p><i>Mi ne plu retrovis,<br/>
kiam mi revenis,<br/>
la knabinon brunan,<br/>
kiu ludis kun mi:<br/>
ŝin la morto prenis.</i></p>

<p><i>Kaj la rozĝardeno<br/>
estas nun senflora.<br/>
Sur ĝi kreskas sole<br/>
la sovaĝaj herboj.</i></p>
</blockquote>

<!-- paĝo 102 -->

<p>Refoje: nur fundamentaj vortoj, kiujn oni facile registrus en
specimenoj de la parola lingvo. Eĉ la vortordo estas preskaŭ
tute tiu de ĉiutaga babilado. Kaj rimoj ne estas. La poezieco
fontas nur el la ritmo kaj sentoj. Egale, ĉu tiu poemo plaĉas aŭ
ne, ĝi nerebateble apartenas al la skriba lingvo, literatura.</p>

<p>Similajn kazojn oni povus multigi. Legu ekzemple la poemon
de Lodewijk Cornelis Deij <i>Al la juda foririnto</i>, en <i>Esperanta
Antologio</i> (William Auld, red.; Roterdamo: UEA, 1984, p. 375).
Tiu plej kortuŝa verko uzas nur vortojn el la ĉiutaga lingvo.</p>

<h3>Traduki: trakonduki al kompreno</h3>

<p>Por fini ĉi tiun konsideradon, mi proponas al vi kompari la
unuan strofon de la <i>Aŭtuna kanto</i> de Verlaine en la tradukoj de
Pagnier, Grabowski kaj Kalocsay:</p>

<table class="tab3">
<tr>
<td><span class="ss">Pagnier</span><br/>
<br/>
<i>La longa plorado<br/>
De la violonoj<br/>
De l'aŭtuno<br/>
Vundadas la koron<br/>
Al mi per langvoro<br/>
Unutona.</i></td>

<td><span class="ss">Grabowski</span><br/>
<br/>
<i>Dum ĝeme sonas<br/>
La violona<br/>
Aŭtuna spir'<br/>
Premiĝas koro<br/>
De monotona<br/>
Sopir'.</i></td>

<td><span class="ss">Kalocsay</span><br/>
<br/>
<i>La velksezon'<br/>
Per violon'<br/>
Ĝemosona<br/>
Vundas ĉe l' kor'<br/>
Min per langvor'<br/>
Monotona.</i></td>
</tr>
</table>

<p>La kaloĉaja teksto alte superas la du aliajn, i.a. ĉar ĝi sola
perfekte redonas la ritmon de la franca originalo. Sed tiu
sukceso neniel ŝuldiĝas al la uzataj vortoj. Se la lingvo fariĝus
malpli grekeca kaj ni anstataŭigus lian <i>monotona</i> per <i>unutona</i>,
lia traduko ne fariĝus malpli bela, kaj, inverse, tiu de Pagnier
ne estus pli sukcesa, se, anstataŭ ĝia <i>unutona</i> ni dirus <i>monotona</i>.
La literatura efiko fontas, ne el la vortoj, sed el la arta aranĝo
de la lingvaj elementoj. Ekzemple, la kaloĉaja <i>velksezon'</i> estas
genia maniero havigi poezian sinonimon al <i>aŭtuno</i>, tamen uzante
nur fundamentajn radikojn.</p>

<!-- paĝo 103 -->

<p>Sed kio pri <i>langvoro</i>, kiu certe ne apartenas al la "reala
lingvo"? Ni unue rimarku, ke ĝia enesto en la traduko de
Pagnier ne sufiĉas por igi tiun literatura belaĵo. Kalocsay ne
sukcesis eviti ĝin, aŭ ne deziris. Per tio li diferencas de la
aperonta verkisto, pri kiu mi parolas ĉi-ĉapitre, ĉar tiu trovos
rimedon esprimi la koncernan ideon per elementoj el la "reala
lingvo".</p>

<p>Tion provis fari mi. Bedaŭrinde, mi havas nek la talenton de
Kalocsay, nek tiun de la estonta verkisto; sekve, kiel atendeble,
al mi ne prosperis. Tamen, mi sentas plej forte, ke mia neatingo
ŝuldiĝas al mia manko de talento, ne al la malriĉeco de la
ordinara lingvo.</p>

<p>Kiam mi estis profesia tradukisto, ni devis de tempo al tempo
traduki poemon, jen tute, jen kelkajn versojn, jen nur unu
frazon. Ekzemple, en la Ĝenerala Asembleo de UN, ĉiuj paroladoj
estis francigataj, kaj kelkaj delegitoj, ĉefe latinamerikaj kaj
arabaj, emas enŝovi iom da poezio en siajn elokventaĵojn.</p>

<p>Plene fidele traduki tiajn tekstojn estas neeble. Ni do, kiel
tradukistoj, faris, kion ni povis. Kaj same faras tradukistoj, kiuj
publikigas sialingve poemaron el alia kulturo. Neniam vera
tradukisto ŝanĝas la lingvon aŭ enkondukas en ĝin fremdvorton,
ĉar li stumblis ĉe iu koncepto. Provante translingvigi, oni
sekvas ideon, ĝin forĵetas, kaptas alian, ĝin forĵetas, ktp, ĝis
restas kelkaj mistradukoj iom malpli misaj ol la aliaj. En
institucio, tradukisto tiam ĝenerale submetas siajn provojn al
kolegoj aŭ al reviziisto. Permesu, ke mi nun petu vin ludi tiun
rolon: decidu vi, kiu estas la malplej fuŝa el miaj fuŝtradukoj.
Verŝajne ja, eĉ se la rezulto de mia provado ne estas aparte
salutinda, interesos plurajn el vi vidi, kiavoje mi serĉis. Jen do
unu el miaj unuaj elcerbaĵoj:</p>

<blockquote>
<p><i>La ĝema son'<br/>
De l' violon'<br/>
Velksezona<br/>
Portas min al<br/>
Korvunda pal'<br/>
Unutona.</i></p>
</blockquote>

<!-- paĝo 104 -->

<p>Nia hungara famulo genie havigis al si la rimajn elementojn
necesajn por bone elfrancigi la tri unuajn versojn. Kial do li
arbitre ŝanĝis la ordon de la ideoj, kaj per tio senutile
malproksimiĝis de la originalo? Mi reordigis ilin, kaj faris el la
<i>ĝema son'</i> la subjekton de la verbo, kiel en la franca. Tio estas
simpla apliko de principo sekvata de ĉiuj bonaj profesiaj
tradukistoj: distanciĝu de la originalo <b>nur</b>, se fidela transvortigo
ne eblas, aŭ ne respektas la spiriton de la cellingvo.</p>

<p>Pri <i>langvoro</i> li certe estas pli fidela, almenaŭ unuavide.
Tamen, kun via indulgo, mi provu kiel eble plej bone advokati
al mi. La franca vorto <i>langueur</i> elvokas ian dolĉan melankolion,
mankon de forto, de vigleco, de vivo. Bénac, en sia por tiaj
konceptoj ege preciza kaj nuanca <i>Dictionnaire des synonymes</i>
(Parizo: Hachette, 1956), difinas ĝin dirante:</p>

<blockquote>
<p>tiu vorto uziĝas pri animstato sen forto kaj sen volo,
pri la mensaj produktoj senvarmaj kaj seninteresaj,
pri la aferoj, kiuj havas nek aktivecon, nek movon
(p. 528; elfrancigo mia).</p>
</blockquote>

<p>Nu, rigardu la trian difinon de <i>pala</i> en PIV; ĝi konsistas el
kvin vortoj: <i>senviveca, senĉarma, seninteresa, senforta, senpova</i>.
Ĉu tiuj, kune, ne elvokas ion plej proksiman al tiu <i>langueur</i>,
kiun priskribas la vortaro de Bénac? Kaj tamen, tiu vorto ne
kontentigas: difinoj parolas nur al nia maldekstra cerbo, kaj la
poezia efiko naskiĝas en ties dekstra kunulo.</p>

<p>Certe, kio plej ŝokos okcidentanojn en mia traduko, estas la
uzo de <i>unutona</i> anstataŭ <i>monotona</i>. Sed ni ne diras <i>monobrakulo,
monokolora, monolingva, monoanime</i>! <i>Unuanime</i> estas same
metafora kiel <i>unutona</i>. Kial do tiun ne uzi, kiel oni faris dum
la unuaj jardekoj de la lingvo? Mi preferas ĝin pro konsidero
al la anoj de popoloj kun ne-hind-eŭropa lingvo, kaj ankaŭ ĉar
la alia tuj pensigas min pri mono. Tamen mi ne volus pri tio
batali: mi agnoskas, ke <i>monotona</i> apartenas al la "reala lingvo".</p>

<!-- paĝo 105 -->

<p>La tekston, kiun mi prezentis ĉi-supre, ne estas tre sukcesa.
Mi nun submetos al vi tri pliajn provojn. Legante ilin, bonvolu
ne forgesi, ke mia celo estas montri, ke, se traduki poemon
estas neeble, nia "reala lingvo" sufiĉe riĉas por proksimigi nin
al same kontentigaj solvoj, kiel en poezitraduko nacilingva.
Alivorte, jenaj tradukprovoj ne estas pli malbonaj ol similaj,
kiujn mi faris en la francan, kiam mi estis profesia tradukisto.
La fuŝon oni do juste atribuu al mi, ne al la lingvo. Verdire,
esperanton mi sentas pli riĉa kaj fleksebla ol la franca, kies
literaturkapablon neniu iam ajn neis. Jen tri iom similaj trovaĵoj:</p>

<table class="tab3">
<tr>
<td><i>La ĝema son'<br/>
De violon'<br/>
Velksezona<br/>
Min vundas ĝis<br/>
Kordolĉa griz'<br/>
Unutona.</i></td>

<td><i>Dum plore son'<br/>
De velksezon'<br/>
Violonas,<br/>
Vunde en mi<br/>
Melankoli'<br/>
Unutonas.</i></td>

<td><i>La plenda son'<br/>
De violon'<br/>
Velksezona<br/>
Vundas min per<br/>
Dolĉa sufer'<br/>
Unutona.</i></td>
</tr>
</table>

<p>Traduki poezion estas transdoni sentojn. Tial la laste citita
provo eble aperos la plej bona, kvankam, unuavide, <i>sufer'</i> estas
perfido. Sento ja elvokiĝas per la tuta kun-efiko de pluraj
esprimoj, ne per unu vorto. Patro plej malbone situas por juĝi
sian idon, kaj mi mem do ne povas juĝi, sed mi ne mirus, se
multaj legantoj opinius, ke kiam sufero estas dolĉa kaj unutona,
krome naskata de violona lulado, ĝi fariĝas preskaŭ egala al
tio, kion Verlaine nomis <i>langueur</i>.</p>

<h3>La iluzio pri lingvo perfekta</h3>

<p>Oni ne forgesu, ke por transdoni ion el unu kulturo al alia,
la unua kondiĉo estas uzi vortojn komprenotajn. La ideo, ke
<i>langvor'</i> pli fidelas, estas iluzia: ĝi transdonas ion nur al
homoj, por kiuj la vorto estas elvok-riĉa. Por senti la harmonojn
de vorto, necesas, ke oni renkontu ĝin cent- aŭ almenaŭ
kvindek-foje en diversaj situacioj kaj ĉirkaŭtekstoj. Legi la
<!-- paĝo 106 -->
signifon el vortaro havigas al vi nenion el la etoso de la
radiko: difino trafas nur, kiel ni vidis, la maldekstran cerbon,
kiu estas plej indiferenta pri poezio.</p>

<p>Alivorte, ĉino, arabo, iranano, ruso renkontanta la vorton
<i>langvor'</i> sentas sin antaŭ io senbilda, sensona, senanima. <i>Sufer'</i>,
siaflanke, certe elvokas ion al la lingve matura esperantisto,
kia ajn lia origina kulturo. Tiu vorto eble ne perfekte koincidas
kun la verlena originalo, sed ĝi estas pli proksima, por tia
leganto, ol kompleta nulvibraĵo.</p>

<p>Komparo helpos vin tion senti. Kion vi opinius pri la du versoj</p>

<blockquote>
<p><i>Gloru l'Eternulon: li bonas,<br/>
Senfinas lia ĥesdo.</i></p>
</blockquote>

<p>Ĉu vi sentas tion esperanto? Ĉu tio elvokas ion al vi? Nu,
bone, vi renkontas la vorton unuafoje kaj serĉos ĝin en
vortaro. Imagu do, ke vi trovas jenan difinon: <b>ĥesdo</b>: <i>eco de
animo karakterizata per la deziro, ke la aliulo(j) disvolviĝu
bone laŭ sia esenco, sentu sin plej bone en etoso de respektateco;
inklino donaci malavare; emo akcepti, pardoni; deziro favori iun;
bonkoreco</i>. Ĉu leginte tiun difinon, vi vibras kun la antikva
hebrea poeto, kiu lirike esprimis entuziasmon pri sia Dio per la
ĵus cititaj vortoj?</p>

<p>Estas plej dubinde. La aserto "tiu traduko plej fidelas" estus
trompa, ĉar tute simple ne temas ĉi-kaze pri traduko. <i>Traduki</i>
ja origine signifas 'trakonduki': gvidi la leganton tra la lingva
montaro, kiu staras bare inter vi kaj la lando de kompreno.
Kondukinte vin ĝis la dua verso, la gvidisto simple malaperis,
lasante vin sola, limigita je viaj rimedoj (kaj tiuj rimedoj povas
esti etaj-etaj: okcidentanoj facile pretervidas, ke en la cetera
mondo multaj esperantistoj ne havas la monon necesan por akiri
bonan, dikan vortaron).</p>

<p>Sed se la versoj tekstas:</p>

<blockquote>
<p><i>Gloru l'Eternulon: li bonas,<br/>
Senfinas lia amo.</i></p>
</blockquote>

<!-- paĝo 107 -->

<p class="dauxrigo">la tra(kon)dukisto plenumis sian funkcion: li ebligis al vi sekvi
la poeton, akompani ties senton, eĉ se la lasta vorto ne plene
fidele komunikas la sencon de la netradukebla hebrea <i>ĥesed</i>.
Fideleco en la dua kazo ekzistas, kvankam ne perfekta. En la
unua, estas nur pseŭdo-fideleco.</p>

<p>La saman rezonon oni povas apliki al <i>langvoro</i>. Tiu vorto
transdonas la senton al tro malgranda parto de la esperanto-<!--
-->kolektivo por esti akceptebla en traduko, se ni agnoskas la
realon, ke ekzistas multaj esperantistoj ekster la mondo
okcidenta.</p>

<p>Jes ja, ekzistas homoj, laŭ kiuj esperanton spirite stampas
okcidenteco; por ili, ĝi radikas en okcidenta kulturo, kaj sekve
rajtas senlime transpreni vortojn el latinidaj lingvoj (iom ankaŭ
el ĝermanaj), sed ne el la cetero de la mondo. Mi forte dubas,
ke la estonta evoluo pravigos ilin. Se, en interlingvo, validas la
ideo privilegii tiun kulturon, kial ne kontentiĝi per la angla, en
kiu preskaŭ ĉiuj latinidaj radikoj jam troviĝas? Aŭ per la
latina? Aŭ almenaŭ alpreni interlingvon el la "naturalisma"
familio, sen slava-jida spirito, lingvon, kies strukturoj ne estus
fremdaj al la hindeŭropa sistemo? La sinteno uzi esperanton, sed
konstante privilegii unu kulturzonon, estas memkontraŭdira.
Esperanto havas sencon nur kiel trakondukilo. Nur tiel ĝi restas
<i>bona lingvo</i>. Aŭ ĝi respondos al tiu sia alvokiĝo, aŭ ĝi mortos.</p>

<p>Se ĉia traduko de la verlena strofo ne uzanta la vorton
<i>langvoro</i> ŝajnas al vi pala, mi emos pensi, ke vin kaptis la
sopiro havi en esperanto lingvon perfektan. Tia deziro estas
plej natura: esperanto, eĉ se nur pro la nomo mem, vivigas
esperojn, kaj unu el la esperoj kuŝantaj funde de nia koro
estas eniĝi en perfektan mondon, kie ne plu estus zorgoj aŭ
malagrablaĵoj, ĉar ĉio perfekte funkcius. Ve, tia mondo ĉi-tere
estas iluzia. Perfekto estas io absoluta, kaj ni vivas nun en
mondo de relativeco. Kvankam komuna kaj normala, la sopiro ĉi-<!--
-->vive renkonti perfektecon fakte apartenas al infana aŭ adoleskula
tavolo de nia psiko; la plej matura parto de ni rezignis ĝin, ĉu
entute, ĉu almenaŭ rilate al la vivo sur nia planedo, ĉi-flanke
de morto.</p>

<!-- paĝo 108 -->

<p>Se ni volas pensi pri esperanto realisme kaj juste, ni devas
anstataŭigi la absolutan koncepton "perfekta", niamense, per la
relativa "plejbona". Se ni akceptos <i>langvoro</i> kaj similajn
radikojn, la lingvo ne estos plejbona, eĉ se ĝi ebligos perfektajn
elfrancigojn, ĉar ĝi ne ebligos samperfekte traduki el aliaj
kulturoj. En rusaj poemoj kaj kantoj oftas la vorto <i>toska</i>. La
rusa-esperanta vortaro de Bokarev tradukas ĝin per "sopiro,
melankolio, angoro". Tiuj tri sufiĉe distancas unu de la alia por
ke vi tuj komprenu, ke neniu perfekte esprimas la koncepton aŭ
la sentojn elvokatajn de la rusa vorto. Por samperfekte traduki
Puŝkin kiel Verlaine, ni do devus enkonduki <i>tosko</i>. Sed kio pri
la portugala <i>saudade</i>, pri la angla <i>gloom</i>? Kaj pri la multaj
francaj vortoj aliaj ol <i>langueur</i>, por kiuj mankas absolute ĝusta
traduko?</p>

<p>En la francan ne eblas perfekte traduki la esperantan <i>sopiri</i>.
La lingvo tamen bonege funkcias literature. Saĝeco kaj sen<!--
-->tomatureco postulas, ke ni rezignu nian deziron je perfekta
interlingvo. Ni havas lingvon ege riĉan, pli riĉan kaj pli
flekseblan ol multaj grandliteraturaj lingvoj, kiel montras
multaj niaj reallingvaj tradukoj. Kiel poezia traduklingvo, ĝi
superas ĉiun, kiun mi sufiĉe scias por povi juĝi. Ke ĝi ne estas
perfekta, tio ne estas manko; tio igas ĝin pli homa: <i>bona
lingvo</i>.</p>

<h3>Pliaj tradukprovoj</h3>

<p>Sed ni revenu al Verlaine. Jen kelkaj aliaj provoj:</p>

<table class="tab3">
<tr>
<td><i>Aŭtunsezon'<br/>
Per violon'<br/>
Plende sonas,<br/>
Kaj vunda lul'<br/>
Al dolĉa nul'<br/>
Min fordonas.</i></td>

<td><i>La ĝema son'<br/>
De l' violon'<br/>
Velksezona<br/>
Vundpelas min<br/>
Al koroŝlim'<br/>
Unutona.</i></td>

<td><i>La plenda son'<br/>
De l' violon'<br/>
Velksezona<br/>
Vundas min ĉe<br/>
Koro per ve'<br/>
Unutona.</i></td>

<!-- paĝo 109 -->

<td><i>Singulta son'<br/>
De violon'<br/>
Velksezona<br/>
Min vundas plu<br/>
Per kor-enu'<br/>
Unutona.</i></td>
</tr>
</table>

<p>Mi ne kontrolis pri ĉiuj pecoj, sed la laste prezentita
enhavas nur vortojn el la Fundamento. Ankaŭ la plimulto el la
aliaj, plej probable. Kvankam, kiel dirite, farinto mem ne povas
objektive juĝi, ĉi tiu lasta ŝajnas al mi tre fidela al la originala
verlenaĵo, kaj forme, kaj sence, kaj etose. Ĉiuj konceptoj/el<!--
-->vokaĵoj de la originalo retroviĝas en ĝi, escepte de la "longeco"
de la plorsingultado, kiun ankaŭ Kalocsay ellasis (se vi trovas,
ke <i>singulta long'</i> aŭ <i>singultolong'</i> estas komprenebla, aŭ almenaŭ
elvokas ion, ni povus tiel korekti la unuan verson kaj ricevi
vere senmankan tradukon; fakte, la vorto <i>plu</i> iom esprimas tiun
ideon miatekste). Krome, ili staras en ekzakte la sama ordo,
kiel en la franca strofo, la senco estas ĝuste redonita, kaj la
ritmo muzikas precize kiel en la verlenaĵo.</p>

<p>Mi ne kapablus same fidele traduki poemon el alia lingvo en
la francan. Kiom ajn neperfekta mia rezulto, ĝi do estas por mi
pruvo, ke la fundamenta lingvo pli riĉas kaj flekseblas ol mia
gepatra, kaj mi rajtas pri tio paroli surbaze de efektiva sperto:
mi estis multjare profesia francigisto.</p>

<p>Espereble, kia ajn via juĝo, vi konkludos el tiu provado, ke,
se mi ne sukcesis, ne kulpas la "reala" esperanto. Ĝi estas ege
riĉa, ĉar, kontraste kun multaj lingvoj, ĝia povo kombini estas
senfina, kaj vi do povas senfine interŝanĝi la esprimojn, kiuj
prezentiĝas al via menso. En la ĉi-supraj specimenoj, se ne
plaĉas al vi <i>singulta</i>, vi povas anstataŭigi ĝin per <i>plorĝema</i> el
alia provo. Vi povas interŝanĝi la tri unuajn versojn de la lasta
provo kun tiuj de la du antaŭaj. Ktp ktp. Jes, nia "reala lingvo"
havigas al tradukisto ege pli ampleksan rimedaron ol la franca.
Tiu formo de esperanto povas servi literature. Sed nur je la
kondiĉo, kiun ĉiu arta agado postulas: oni havu talenton.</p>

<!-- paĝo 110 -->

<h3>Tri interesoj samdirekte kunfluas</h3>

<p>Talento karakterizos la reallingvan verkiston. Mi ripetu: mi
ne dubas, ke tiu aperos. Lian intervenon postulas la tuta
socihistoria evoluo, kiu ebligis al esperanto enkarniĝi en
Zamenhof kaj poste tutmonde disvastiĝi sub nekredeble malfavoraj
cirkonstancoj, iom post iom amasigante la elementojn necesajn
por iĝi la mirinda, literaturgraveda lingvo, kiu ĝi nun estas.
Eble tiu porpopola verkisto jam ekzistas kaj verkis. Eble li aŭ
ŝi nur devas nun konsciiĝi pri la fakto, ke lia persona intereso,
la intereso de la popolo, kaj la intereso de la lingvo kunfluas
samdirekte.</p>

<p>Lia persona intereso, ĉar tia verkado havigos al li plezuron,
kaj eble ankaŭ famon. Serĉi la propran gloron influas negative,
se tio estas la ĉefcelo, ĉar oni tiam volas superi, dum lingvo-<!--
-->progresiga verkisto ĉefe devas servi al io pli alta ol li. Ĉe
famserĉanto, personaj konsideroj sufokas respekton al la kolek<!--
-->tivaj, al la sociaj, alivorte al la legantaro kaj al la lingvo. Sed
se famo estos, ne precipa celo, sed normala rezulto de bona
verkado, ĝi estos ĝuebla kaj ĝuinda.</p>

<p>La popola intereso, ĉar la kolektivo deziras povi legi plaĉan
literaturon, kiu ne devigas havi vortaron ĉe-mane. Kaj ĝi ege
sopiras retrovi sian lingvaĵon, senorname beligita, altigita nur
per talento. Oni identigas sin al sia lingvo. Se mia lingvo estas
pli bela ol mi kredis, mi apartenas al io pli bela ol mi kredis,
mi do iel estas pli bela ol mi kredis. Homo, kiu legas <i>sian</i>
esperanton, en formo pli arta, sed ne pli komplika, ol li mem
povas uzi ĝin, sentas sin portata supren. Kaj homoj ŝatas tiun
senton. La vivo tro ofte ja tenas ilin grundnivele.</p>

<p>La intereso de la lingvo, ĉar la lingvo emas evolui laŭ sia
esenco. Se, sur io vivanta, kio komencis kreski, vi konstante
greftas elementojn forŝiritajn el aliaj vivaĵoj, vi kreas monstron.
Nutri sin ĉerpante el la ĉirkaŭa medio, dum oni tro malfortis
por havi en si ĉion necesan, estas unu afero; sed stabiliĝinte
<!-- paĝo 111 -->
kiel iu sana kaj fortika, travivi perfortan engluton de nenecesaj
nutraĵoj estas alia. La lingvo deziras eleganti, ne elefanti, ne
dikiĝi tiagrade, ke ĝi tra-mamutu al si la vojon estontecen. La
verkisto, kiu talente uzos ĝin, kia ĝi nun estas, servos ĝin kiel
neniu antaŭe.</p>

<p>La generacioj dankos lin, aŭ ŝin. Ĉar ili estos regalitaj per
mirinda donaco: <i>bona lingvo</i>.</p>

<!-- paĝo 112 -->

<h2>ENHAVO</h2>

<table class="tab4">
<tr><td>Enkonduke</td> <td class="n">5</td></tr>
<tr><td>La spirito de la lingvo</td> <td class="n">15</td></tr>
<tr><td>Natura sin-esprimado</td> <td class="n">35</td></tr>
<tr><td>Emo difini, emo elvoki</td> <td class="n">49</td></tr>
<tr><td>La arto de vortfarado</td> <td class="n">63</td></tr>
<tr><td>Ies malfido, fido mia</td> <td class="n">73</td></tr>
<tr><td>Bona lingvo literatura</td> <td class="n">96</td></tr>
</table>

<!-- Dorso -->

<hr/>

<div class="dors">
<p>„Pri la bona lingvo mi babilos kun
vi, se vi konsentas. „Bona
kiurilate?” vi demandas sendube,
konscia pri la multaj sencoj de tiu
ĉi vorto. „Ĉiel”, mi respondas.
Ĝuste tion mi ŝatas pri tiu lingvo,
ke laŭ tiom da aspektoj ĝi bonas
al mi.”</p>
</div>

</body>
</html>
